# -*- mode: mandoku-view; -*-
#+TITLE: 後漢書
#+DATE: 2015-08-24 22:19:48.633166
#+PROPERTY: ID KR2a0009
#+PROPERTY: BASEEDITION WYG    
#+PROPERTY: JUAN 卷五十八上
<pb:KR2a0009_WYG_058-1a>¶
欽定四庫全書¶
　後漢書卷五十八上¶
　　宋　　宣　　城　　太　　守范　煜撰¶
　　唐　　章　　懷　　太　　子　　賢注¶
　桓馮列傳第十八上¶
　　桓譚傳¶
桓譚字君山沛國相人也(相縣名故城在今/徐州符離縣西北)父成帝時¶
為太樂令譚以父任為郎因好音律(宫商角徴羽謂之/五聲聲成文謂之)¶
<pb:KR2a0009_WYG_058-1b>¶
(音律謂六律黄鍾太蔟/姑洗㽔賔夷則無射)善鼓琴博學多通徧習五經皆¶
詁訓大義不為章句(説文曰詁訓古言也章句/謂離章辨句委曲枝𣲖也)能文章¶
尤好古學數從劉歆揚雄辯析疑異性嗜倡樂(倡俳/優也)簡¶
易不脩威儀而憙非毁俗儒由是多見排抵(抵擊也/音紙)哀¶
平間位不過郎傅皇后父孔鄉侯晏深善於譚(傅皇后/哀帝后)¶
是時高安侯董賢寵幸女弟為昭儀皇后日已疏晏嘿¶
嘿不得意譚進説曰昔武帝欲立衛子夫隂求陳皇后¶
之過(子夫衞皇后也本平陽主家謳者得幸於武帝生/男據遂立為皇后陳皇后武帝姑長公主嫖女也)¶
<pb:KR2a0009_WYG_058-2a>¶
(擅寵十餘年無子聞子夫得幸㡬死者數焉上怒遂/挾婦人媚道事覺廢居長門宮嫖音匹妙反見前書)而¶
陳后終廢子夫竟立今董賢至愛而女弟尤幸殆將有¶
子夫之變可不憂哉晏驚動曰然為之奈何譚曰刑罰¶
不能加無罪邪枉不能勝正人夫士以才智要君女以¶
媚道求主皇后年少希更艱難或驅使醫巫外求方技¶
此不可不備又君侯以后父尊重而多通賔客必借以¶
重埶貽致譏議不如謝遣門徒務執謙慤此脩已正家¶
避禍之道也晏曰善遂罷遣常客(常或/作賔)入白皇后如譚¶
<pb:KR2a0009_WYG_058-2b>¶
所戒後賢果風太醫令眞欽使求傅氏罪過遂逮后弟¶
侍中喜(○劉攽曰按傅喜/非后弟當是嘉)詔獄無所得乃解故傅氏終¶
全於哀帝之時及董賢為大司馬聞譚名欲與之交譚¶
先奏書於賢說以輔國保身之術賢不能用遂不與通¶
當王莽居攝簒弑之際天下之士莫不競襃稱徳羙作¶
符命以求容媚譚獨自守黙然無言莽時為掌樂大夫¶
更始立召拜太中大夫世祖即位徴待詔上書言事失¶
㫖不用後大司空宋𢎞薦譚拜議郎給事中因上疏陳¶
<pb:KR2a0009_WYG_058-3a>¶
時政所宜曰臣聞國之廢興在於政事政事得失由乎¶
輔佐輔佐賢明則俊士充朝而理合世務輔佐不明則¶
論失時宜而舉多過事夫有國之君俱欲興化建善然¶
而政道未理者其所謂賢者異也昔楚莊王問孫叔敖¶
曰寡人未得所以為國是也(莊王名旅穆王啇臣之子/也孫叔敖楚賢相也言欲)¶
(為國於是未/知何以得之)叔敖曰國之有是衆所惡也恐王不能定¶
也王曰不定獨在君亦在臣乎對曰君驕士曰士非我¶
無從富貴士驕君曰君非士無從安存人君或至失國¶
<pb:KR2a0009_WYG_058-3b>¶
而不悟士或至饑寒而不進君臣不合則國是無從定¶
矣莊王曰善願相國與諸大夫共定國是也(事見/新序)蓋善¶
政者視俗而施敎察失而立防威德更興文武迭用然¶
後政調於時而躁人可定(躁猶動也謂躁/撓不定之人也)昔董仲舒言¶
理國譬若琴瑟其不調者則解而更張(事見/前書)夫更張難¶
行而拂衆者亡(拂違也音/扶弗反)是故賈誼以才逐而鼂錯以¶
智死(賈誼洛陽人也事文帝為博士毎詔令下諸老先/生未能言誼盡為之對人人各如其意所出絳灌)¶
(之屬害之文帝亦疏之乃以誼為長沙太傅鼂錯潁川/人也事文帝為太子家令號曰智嚢景帝即位為御史)¶
<pb:KR2a0009_WYG_058-4a>¶
(大夫請削諸侯之郡後七國反/以誅錯為名遂腰斬錯見前書)世雖有殊能而終莫敢¶
談者懼於前事也且設法禁者非能盡塞天下之姦皆¶
合衆人之所欲也大抵取便國利事多者則可矣夫張¶
官置吏以理萬人縣賞設罰以别善惡惡人誅傷則善¶
人䝉福矣今人相殺傷雖已伏法而私結怨讐子孫相¶
報後忿深前至於㓕戸殄業而俗稱豪健故雖有怯弱¶
猶勉而行之此為聽人自理而無復法禁者也今宜申¶
明舊令若已伏官誅而私相傷殺者雖一身逃亡皆徙¶
<pb:KR2a0009_WYG_058-4b>¶
家屬於邊其相傷者加常二等不得雇山贖罪(雇山觧/見光武)¶
(紀/)如此則仇怨自解盗賊息矣夫理國之道舉本業而¶
抑末利是以先帝禁人二業錮啇賈不得宦為吏(髙祖/時令)¶
(賈人不得衣絲乘車市/井子孫不得宦為吏)此所以抑幷兼長廉恥也今富¶
商大賈多放錢貨中家子弟為之保役(中家猶中等也/保役可保信也)¶
趨走與臣僕等勤收稅與封君比入(收稅謂舉錢輸息/利也東觀記曰中)¶
(家子為之保役受計上疏趨走/俯伏譬若臣僕坐而分利也)是以衆人慕効不耕而¶
食至乃多通侈靡以淫耳目今可令諸商賈自相糾告¶
<pb:KR2a0009_WYG_058-5a>¶
若非身力所得皆以臧畀告者(畀與也東觀記載譚言/曰賈人多通侈靡之物)¶
(羅紈綺繡雜綵玩好以滛人耳目而竭盡其財是為下/樹奢媒而置貧本也求人之儉約富足何可得乎夫俗)¶
(難卒變而人不可暴化宜抑其/路使之稍自衰焉畀音必二反)如此則專役一己不敢¶
以貨與人事寡力弱必歸功田畝田畝脩則榖入多而¶
地力盡矣又見法令決事輕重不齊或一事殊法同罪¶
異論姦吏得因緣為市所欲活則出生議所欲䧟則與¶
死比是為刑開二門也今可令通義理明習法律者校¶
定科比(科謂事條/比謂類例)一其法度班下郡國蠲除故條如此¶
<pb:KR2a0009_WYG_058-5b>¶
天下知方而獄無怨濫矣(方猶/法也)書奏不省是時帝方信¶
䜟多以決定嫌疑又醻賞少薄天下不時安定譚復上¶
疏曰臣前獻瞽言未蒙詔報不勝憤懣冒死復陳愚夫¶
䇿謀有益於政道者以合人心而得事理也凡人情忽¶
於見事而貴於異聞觀先王之所記述咸以仁義正道¶
為本非有竒怪虛誕之事蓋天道性命聖人所難言也¶
自子貢以下不得而聞况後世淺儒能通之乎(論語子/貢曰夫)¶
(子之文章可得而聞也夫子之言性與天道不可得而/聞也鄭𤣥注云性謂人受血氣以生有賢愚吉凶天道)¶
<pb:KR2a0009_WYG_058-6a>¶
(七政變動/之占也)今諸巧慧小才伎數之人增益圖書矯稱䜟¶
記(伎謂方伎醫方之家也數謂數術明堂羲/和史卜之官也圗書即䜟緯符命之類也)以欺惑貪¶
邪詿誤人主焉可不抑遠之哉(東觀記載譚書云矯稱/孔丘為䜟記以誤人主)¶
(也/)臣譚伏聞陛下窮折方士黃白之術甚為明矣(黄白/謂以)¶
(藥化成金銀也方/士有方術之士也)而乃欲聽納䜟記又何誤也其事雖¶
有時合譬猶卜數隻偶之類(言偶/中也)陛下宜垂明聽發聖¶
意屛羣小之曲説述五經之正義略靁同之俗語詳通¶
人之雅謀(靁之發聲衆物同應俗人無是非之心/出言同者謂之靁同禮記曰無靁同)又臣¶
<pb:KR2a0009_WYG_058-6b>¶
聞安平則尊道術之士有難則貴介胄之臣(介甲也胄/兠鍪也)¶
今聖朝興復祖統為人臣主而四方盗賊未盡歸伏者¶
此權謀未得也臣譚伏觀陛下用兵諸所降下旣無重¶
賞以相恩誘或至虜掠奪其財物是以兵長渠率各生¶
狐疑黨軰連結歳月不解古人有言曰天下皆知取之¶
為取而莫知與之為取(言先饒與之後乃可取之老子/曰將欲廢之必固興之將欲奪)¶
(之必固/與之)陛下誠能輕爵重賞與士共之則何招而不至¶
何說而不釋何向而不開何征而不剋如此則能以狹¶
<pb:KR2a0009_WYG_058-7a>¶
為廣以遲為速亡者復存失者復得矣帝省奏愈不悅¶
其後有詔㑹議靈臺所處(楊衒之洛陽記曰平昌門直/南大道東是明堂大道西是)¶
(靈臺/也)帝謂譚曰吾欲䜟决之何如譚黙然良乆曰臣不¶
讀䜟帝問其故譚復極言䜟之非經帝大怒曰桓譚非¶
聖無法將下斬之譚叩頭流血良乆乃得觧出為六安¶
郡丞(六安郡故城在今/壽州安豐縣南)意忽忽不樂道病卒時年七十¶
餘初譚著書言當世行事二十九篇號曰新論上書獻¶
之世祖善焉(新論一曰本造二王覇三求輔四言體五/見徴六譴非七啟窹八袪蔽九正經十識)¶
<pb:KR2a0009_WYG_058-7b>¶
(通十一離事十二道賦十三辨惑十四述䇿十五閔友/十六琴道本造閔友琴道各一篇餘並有上下東觀記)¶
(曰光武讀之勑言卷大令/皆别為上下凡二十九篇)琴道一篇未成肅宗使班固¶
續成之(東觀記曰琴道未/畢但有發首一章)所著賦誄書奏凡二十六篇¶
元和中肅宗行東廵狩至沛使使者祠譚冢鄉里以為¶
榮¶
　　馮衍傳¶
馮衍字敬通京兆杜陵人也(東觀記曰其先上黨潞/人曾祖父奉世徙杜陵)祖¶
野王元帝時為大鴻臚(野王字君卿奉世之長子也東/觀記曰野王生座襲父爵為關)¶
<pb:KR2a0009_WYG_058-8a>¶
(内侯座生衍華嶠書曰衍祖父立/生滿年十七喪父早卒滿生衍)衍幼有竒才年九歳¶
能誦詩至二十而博通羣書王莽時諸公多薦舉之者¶
衍辭不肯仕時天下兵起莽遣更始將軍㢘丹討伐山¶
東丹辟衍為掾與俱至定陶莽追詔丹曰倉廩盡矣府¶
庫空矣可以怒矣可以戰矣將軍受國重任不捐身於¶
中野無以報恩塞責丹惶恐夜召衍以書示之衍因説¶
丹曰衍聞順而成者道之所大也逆而功者權之所貴¶
也(於正道雖違逆而事有成功者/謂之權所謂反經合義者也)是故期於有成不問¶
<pb:KR2a0009_WYG_058-8b>¶
所由論於大體不守小節昔逄丑父伏軾而使其君取¶
飲稱於諸侯(左氏傳齊晉戰于鞌晉卿韓厥逐及齊侯/齊臣逄丑父乃與齊侯易位使齊侯御車)¶
(韓厥將及齊侯丑父令齊侯如華泉取飲韓厥乃獻丑/父於郤克郤克將戮之呼曰自今無有代其君任患者)¶
(有一於此將為戮乎郤子曰人不難以死/免其君我戮之不祥赦之以勸事君者)鄭祭仲立突¶
而出忽終得復位美於春秋蓋以死易生以存易亡君¶
子之道也(祭仲鄭大夫突及忽皆鄭莊公子也莊公薨/太子忽當立公子突宋之出也故宋人執鄭)¶
(祭仲公羊傳曰祭仲何以不名賢也何賢乎以為知權/其知權柰何宋人執之謂曰為我出忽而立突祭仲不)¶
(從其言則君必死國必亡從其言則君可以生易死國/可以存易亡古人有權者祭仲是也權者反乎經後有)¶
<pb:KR2a0009_WYG_058-9a>¶
(善者也行權有道殺人以自/生亡人以自存君子不為也)詭於衆意寧國存身賢智¶
之慮也(詭違/也)故易曰窮則變(○劉攽曰案/文多一曰字)變則通通則¶
久是以自天祐之吉無不利(皆周易下/繫之辭也)若夫知其不可¶
而必行之破軍殘衆無補於主身死之日負義於時(負/猶)¶
(失/也)智者不為勇者不行且衍聞之得時無怠(怠懈也言/當急趋時)¶
張良以五世相韓椎秦始皇博浪之中(張良大父開地/相韓昭侯宣惠)¶
(王襄哀王父平相釐王悼惠王五代相韓謂良父及祖/相韓之五王也後秦㓕韓良家僮三百人乃悉以家財)¶
(求客刺秦王得力士為鐡椎重百二十斤擊始皇於博/浪沙中博浪地名在鄭州武陽縣南椎音力追反謂擊)¶
<pb:KR2a0009_WYG_058-9b>¶
(之/也)勇冠乎賁育名髙乎泰山(孟賁夏育並古之勇士也/前書音義曰孟賁生抜牛)¶
(角夏育衞人/力舉千鈞也)將軍之先為漢信臣(廉襃襄武人宣帝時/為後將軍即丹之先)¶
新室之興英俊不附今海内潰亂人懷漢德甚於詩人¶
思召公也愛其丼棠而况子孫乎人所歌舞天必從之¶
(詩小雅曰雖無徳與汝式歌且舞言漢氏之/徳人歌舞之也尚書曰人之所欲天必從之)方今為將¶
軍計莫若屯據大郡鎭撫吏士砥礪其節百里之内牛¶
酒日賜納雄桀之士詢忠智之謀要將來之心待從橫¶
之變興社稷之利除萬人之害則福禄流於無窮功烈¶
<pb:KR2a0009_WYG_058-10a>¶
著於不滅何與軍覆於中原身膏於草野(與猶/如也)功敗名¶
喪耻及先祖哉聖人轉禍而為福智士因敗而為功願¶
明公深計而無與俗同丹不能從進及睢陽復說丹曰¶
蓋聞明者見於無形智者慮於未萌况其昭晳者乎(晳/明)¶
(也商鞅謂秦孝公曰愚者/闇於成事智者見於未萌)凡患生於所忽禍發於細微¶
(司馬相如曰禍故多藏於/隠微而發於人之所忽也)敗不可悔時不可失公孫鞅¶
曰有高人之行負非於世有獨見之慮見贅於人(語見/史記)¶
(商君傳贅猶惡/也史記贅作疑)故信庸庸之論破金石之策(庸常也金/石以諭堅)¶
<pb:KR2a0009_WYG_058-10b>¶
(也/)襲當世之操失高明之徳夫决者智之君也疑者事¶
之役也(役猶/賤也)時不重至公勿再計丹不聽遂進及無鹽¶
與赤眉戰死(無鹽縣名屬東平郡故/城在今鄆州須昌縣東)衍乃亡命河東(華/嶠)¶
(書曰丹死衍西歸吏以亡軍/下司命乘傳逐捕故亡命)更始二年遣尚書僕射鮑¶
永行大將軍事安集北方(永字君長司𨽻/校尉宣之子)衍因以計說¶
永曰衍聞明君不惡切慤之言以測幽㝠之論忠臣不¶
顧爭引之患以逹萬機之變(慤實也幽㝠論深逺也爭/引謂引事與君爭也事非)¶
(一塗故曰萬機之變也書曰一日二日萬機東觀記衍/更始時為偏將軍與鮑永相善更始既敗固守不以時)¶
<pb:KR2a0009_WYG_058-11a>¶
(下建武初為揚化大將軍掾辟鄧禹府數奏記於禹陳/政言事自明君以下皆是諌鄧禹之詞非勸鮑永之説)¶
(不知何據/有此乖違)是故君臣兩興功名兼立銘勒金石令聞不¶
忘今衍幸逢寛明之日將値危言之時(危猶髙也論語/曰天下有道危)¶
(言危/行)豈敢拱黙避罪而不竭其誠哉伏念天下離王莽¶
之害久矣始自東郡之師(離遭也莽居攝元年翟義起/兵於東郡莽發八將軍以擊)¶
(之東郡今/滑州也)繼以西海之役(莽居攝元年西羗龎恬傳播/等怨莽奪其地為西海郡攻)¶
(西海太守程永莽遣/䕶𦍑校尉竇況擊之)巴蜀沒於南夷(莽篡位貶西南夷/㽛町王為侯王邯)¶
(怨恨攻益州殺大尹程隆莽發巴蜀/吏士擊之出入三年死者十七八)緣邊破於北狄(莽/建)¶
<pb:KR2a0009_WYG_058-11b>¶
(國三年烏珠單于遣左賢王入雲中大殺吏人大軰萬/餘中輩数千殺鴈門朔方太守略吏人畜產不可勝數)¶
(緣邊虚/耗也)遠征萬里暴兵累年(暴露/也)禍挐未解兵連不息¶
(挐謂相/連引也)刑法彌深(莽以地皇元年以後為不須/時令自是春夏斬人於市)賦歛愈¶
重衆彊之黨橫撃於外百僚之臣貪殘於内元元無聊¶
饑寒並臻父子流亡夫婦離散廬落丘墟田疇蕪穢疾¶
疫大興災異蜂起於是江湖之上海岱之濵風騰波涌¶
更相駘藉(莽時江湖海澤麋沸青徐荆楚之地搔擾/前書音義曰跆蹈也今此為駘古字通)四¶
垂之人肝腦塗地死亡之數不啻太半殃咎之毒痛入¶
<pb:KR2a0009_WYG_058-12a>¶
骨髓匹夫僮婦咸懷怨怒(僮猶/賤也)皇帝以聖德靈威龍興¶
鳯舉率宛葉之衆將散亂之兵喢血昆陽(○劉攽曰案/喢血是盟時)¶
(喢血此當作喋/與前書同也)長驅武關破百萬之陳摧九虎之軍(莽/末)¶
(下江兵鄧曅王匡攻武關莽乃拜將軍九人皆以虎為/號以捍匡等擊破六虎敗走三虎乃保京師倉鄧曅等)¶
(乃開武關/迎更始)靁震四海席卷天下(席卷言/無餘也)攘除禍亂誅滅¶
無道一朞之間海内大定繼髙祖之休烈脩文武之絶¶
業社稷復存炎精更輝徳冠徃初功無與二(此上二句/司馬相如)¶
(封禪書/之辭)天下自以去亡新就聖漢當蒙其福而頼其願¶
<pb:KR2a0009_WYG_058-12b>¶
樹恩布徳易以周洽其猶順驚風而飛鴻毛也(言其易/也王褒)¶
(聖主得賢臣頌曰翼/乎如鴻毛遇順風也)然而諸將虜掠逆倫絶理(倫亦/理也)殺¶
人父子妻人婦女燔其室屋略其財產饑者毛食寒者¶
裸跣(毛草也臣賢案衍集毛字作無/今俗語猶然者或古亦通乎)寃結失望無所歸¶
命今大將軍以明淑之徳秉大使之權綂三軍之政存¶
撫并州之人惠愛之誠加乎百姓高世之聲聞乎羣士¶
故其延頸企踵而望者非特一人也且大將軍之事豈¶
得珪璧其行束修其心而已哉(言當恢廓規摹不可空/自清潔徒約束脩身而)¶
<pb:KR2a0009_WYG_058-13a>¶
(已/)將定國家之大業成天地之元功也昔周宣中興之¶
主齊桓覇彊之君耳猶有申伯召虎夷吾吉甫(申伯周/宣王之)¶
(元舅也召虎召穆公也吉甫謂尹吉甫也/皆周宣王臣並見毛詩夷吾管仲之字也)攘其蝥賊(蝥/賊)¶
(食禾稼蟲名諭姦/盗侵漁也蝥音牟)安其彊宇況乎萬里之漢明帝復興¶
而大將軍為之梁棟此誠不可以忽也(左傳子產謂子/皮曰子於鄭國)¶
(棟也棟折榱/崩僑將壓焉)且衍聞之兵久則力屈人愁則變生今邯¶
鄲之賊未滅眞定之際復擾(邯鄲謂王郎也/眞定謂劉掦也)而大將軍¶
所部不過百里守城不休戰軍不息兵革雲翔百姓震¶
<pb:KR2a0009_WYG_058-13b>¶
駭柰何自怠不為深憂夫并州之地東帶名關北逼彊¶
胡(井陘關也要害之塞故曰/名關東觀記作石陘關)年榖獨熟人庻多資斯四¶
戰之地攻守之場也如其不虞何以待之故曰徳不素¶
積人不為用備不豫具難以應卒(史記子貢説晋君曰/慮不先定不可以應)¶
(卒卒音/倉忽反)今生人之命縣於將軍將軍所杖必須良才宜¶
改易非任更選賢能夫十室之邑必有忠信(東觀記曰/無謂無賢)¶
(路有/聖人)審得其人以承大將軍之明雖則山澤之人(○劉/攽曰)¶
(案此文雖則字顚/倒當作則雖云云)無不感德思樂為用矣然後簡精銳¶
<pb:KR2a0009_WYG_058-14a>¶
之卒發屯守之士三軍既整甲兵已具相其土地之饒¶
觀其水泉之利制屯田之術習戰射之敎則威風遠暢¶
人安其業矣若鎭太原撫上黨收百姓之歡心樹名賢¶
之良佐天下無變則足以顯聲譽一朝有事則可以建¶
大功惟大將軍開日月之明發深淵之慮監六經之論¶
觀孫吳之䇿(孫武呉王闔廬將吳起/魏文侯將並著兵書也)省羣議之是非詳¶
衆士之白黑(白黑猶/賢愚也)以超周南之迹垂丼棠之風令夫¶
功烈施於千載富貴傳於無窮伊望之䇿何以加兹(伊/尹)¶
<pb:KR2a0009_WYG_058-14b>¶
(呂/望)永既素重衍為且受使得自置偏禆乃以衍為立漢¶
將軍(東觀記曰時永得/置偏裨將五人也)領狼孟長屯太原(狼孟縣名屬/太原郡故城)¶
(在今并州陽/曲縣東北)與上黨太守田邑等繕甲養士扞衛幷土¶
及世祖卽位遣宗正劉延攻天井關與田邑連戰十餘¶
合延不得進邑迎母弟妻子為延所獲(東觀記曰鄧禹/使積弩將軍馮)¶
(愔將兵擊邑愔悉/得邑母弟妻子)後邑聞更始敗乃遣使詣洛陽獻璧¶
馬卽拜為上黨太守(東觀記曰遣騎都尉弓里游諌大/夫何叔武卽拜邑為上黨太守)¶
因遣使者招永衍永衍等疑不肯降而忿邑背前約(東/觀)¶
<pb:KR2a0009_WYG_058-15a>¶
(記衍與邑素誓/刎頸俱受重任)衍乃遺邑書曰蓋聞晉文出奔而予犯¶
宣其忠(晉文公重耳辟麗姬之難出奔狐偃勸/令反國遂為覇主子犯即狐偃字也)趙武逢¶
難而程嬰明其賢(趙盾晉卿生趙朔朔娶晉成公姊為/夫人晉景公三年大夫屠岸賈誅趙)¶
(氏殺趙朔滅其族朔妻有遺腹走公宫趙朔客程嬰公/孫杵臼杵臼謂程嬰曰胡不死程嬰曰朔之婦有遺腹)¶
(若幸而生男吾奉之即女也吾徐死耳居無何朔妻生/男屠岸賈聞之乃索於宫中夫人置兒於絝中祝曰趙)¶
(宗滅乎若啼即不滅若無聲及索兒竟無聲程嬰曰今/一索不得後必復索之杵臼乃取它嬰兒負之匿山中)¶
(諸將共攻殺杵臼幷孤兒然趙氏眞孤乃在程嬰所即/趙武也居十五年晉景公乃立趙武為卿而復其田邑)¶
(事見/史記)二子之義當矣今三王背叛赤眉危國(三王見/更始傳)天¶
<pb:KR2a0009_WYG_058-15b>¶
下螘動社稷顚隕(螘動/喻衆)是忠臣立功之日志士馳馬之¶
秋也伯玉擢選剖符專宰大郡(文帝初與郡守始為銅/虎符竹使符分持其一)¶
(以為瑞信/剖即分也)夫上黨之地有四塞之固東帶三關西為國¶
蔽(三闗設上黨關壺口/關石陘關也陘音形)奈何舉之以資彊敵開天下之¶
匈假仇讐之刃豈不哀哉(張儀説楚王曰秦下甲攻衛/陽晉大開天下胷李斯曰所)¶
(謂借寇兵而/齎盗糧也)衍聞之委質為臣無有二心(委質猶屈膝/也左傳曰策)¶
(名委質貳乃辟也臣/無二心古之制也)挈瓶之智守不假器(解見/左傳)是以晏¶
嬰臨盟擬以曲㦸不易其辭(晏子春秋曰齊大夫崔杼/弑齊莊公乃刼諸大夫盟)¶
<pb:KR2a0009_WYG_058-16a>¶
(有敢不盟者㦸鉤其頸劒承其心曰不與崔氏而與公/室者盟神視之言不疾指不至血者死所殺者七人而)¶
(後及晏子晏子奉血仰天曰崔氏無道而殺其君若有/能復崔氏而嬰不與盟神視之遂仰而飲血崔氏曰晏)¶
(子與我則齊國吾與共之不與我則㦸在脰劒在心子/圖之晏子曰刼吾以刃而失其意非勇也留吾以利而)¶
(背其君非義也詩云愷悌君子求福不回嬰可回而/求福乎劒刃鉤之直兵推之嬰不革矣崔子遂釋之)謝¶
息守郕脅以晉魯不喪其邑(左傳孟孫之家臣謝息孟/孫從魯昭公如楚謝息為)¶
(孟孫守郕邑晉人來理杞田季孫將以郕邑與之謝息/不可曰夫子從君而守臣䘮邑雖吾子亦有猜焉季孫)¶
(曰君之在楚於晉罪也又不聽晋魯罪重矣晋師必至/吾無以待之謝息曰古人有言挈瓶之智守不假噐季)¶
(孫曰吾與子桃辭以無山與之萊柞乃遷於桃杜預注/曰挈瓶汲器諭小智也魯國下縣東南有桃虛萊柞二)¶
<pb:KR2a0009_WYG_058-16b>¶
(山/名)由是言之内無鉤頸之禍外無桃萊之利(臣賢案謝/息得桃邑)¶
(萊山故言無桃萊之利也且為萊字似棗文又連桃後/學者以桃棗易明桃萊難悟不䆒始終輒改萊為棗衍)¶
(集又作萊或故作棗/展轉乖僻為謬矣)而被畔人之聲蒙降城之恥竊為¶
左右羞之且邾庶其竊邑畔君以要大利曰賤而必書¶
莒牟夷以土地求食而名不滅是以大丈夫動則思禮¶
行則思義未有背此而身名能全者也(庶其邾大夫以/邾邑漆閭丘奔)¶
(魯故言竊邑畔君以要利也牟夷莒大夫竊牟婁及防/茲求奔昭公三十一年邾黒肱以濫來奔左傳曰以地)¶
(畔求食而已不求其名賤而必書以名其人終為不義/不可滅已是故君子動則思禮行則思義或求名而不)¶
<pb:KR2a0009_WYG_058-17a>¶
(得或欲蓋而名彰此/所謂三畔人名者也)為伯玉深計莫若與鮑尚書同情¶
戮力顯忠貞之節立超世之功如以尊親係累之故能¶
捐位投命歸之尚書大義既全敵人紓怨(紓緩也/音舒)上不¶
損剖符之責下足救老幼之命申眉高談無愧天下若¶
乃貪上黨之權惜全邦之實衍恐伯玉必懷周趙之憂¶
上黨復有前年之禍(史記曰趙孝成王時韓上黨太守/馮亭使人至趙曰韓不守上黨入)¶
(之於秦其吏人皆安為趙不欲為秦有城市邑十七願/再拜入之趙趙王大喜召平陽君豹告曰馮亭入城市)¶
(邑十七受之何如豹曰聖人甚惡無故之利夫秦蠶食/韓氏地中絶不令相通韓氏所以不入於秦者欲嫁其)¶
<pb:KR2a0009_WYG_058-17b>¶
(禍於趙必勿受也趙王不聽遂發兵取上黨於是秦人/圍趙阬其卒四十萬秦又圍邯鄲又攻西周拔之故言)¶
(懷周趙之憂/前年猶徃時)昔晏平仲納延陵之誨終免欒高之難(延/陵)¶
(邑名呉公子季札所封故以號焉左傳魯襄二十九年/季札聘齊見晏平仲曰子速納邑與政無邑無政乃免)¶
(於難晏子因陳桓子以納邑與政是以免於欒高之難/樂謂子雅高謂子尾皆齊大夫左氏魯昭公八年欒高)¶
(作難晏/子無罪)孫林父違穆子之戒故陷終身之惡(孫林父衛/大夫孫文)¶
(子也穆子魯大夫叔孫豹也左傳衛侯使孫林父聘魯/且尋盟公登亦登叔孫穆子相儀趨進曰諸侯之㑹寡)¶
(君未嘗後衛君今吾子不後寡君未知所過孫子無辭/亦無悛容穆子曰孫子必亡為臣而君過而不悛亡之)¶
(本也至襄十四年孫林父逐出衛獻公獻公/復入國林父遂以戚邑畔是䧟於終身之惡)以為伯玉¶
<pb:KR2a0009_WYG_058-18a>¶
聞此至言必若刺心自非嬰城而堅守則䇿馬而不顧¶
也(言不過為/二塗而已)聖人轉禍而為福智士因敗以成勝願自¶
彊於時無與俗同邑報書曰僕雖駑怯亦欲為人者也¶
豈苟貪生而畏死哉曲㦸在頸不易其心誠僕志也間¶
者老母諸弟見執於軍而邑安然不顧者豈非重其節¶
乎若使人居天地壽如金石要長生而避死地可也今¶
百齡之期未有能至老壯之間相去㡬何誠使故朝尚¶
在忠義可立雖老親受戮妻兒橫分邑之願也間者上¶
<pb:KR2a0009_WYG_058-18b>¶
黨黠賊大衆圍城義兵兩軰入據井陘邑親潰敵圍拒¶
擊宗正(即劉/延)自試智勇非不能當誠知故朝為兵所害¶
新帝司徒已定三輔(謂鄧/禹也)隴西北地從風響應其事昭¶
昭日月經天河海帶地不足以比(言明/白也)死生有命富貴¶
在天(論語子/夏之辭)天下存亡誠云命也邑雖沒身能如命何¶
夫人道之本有恩有義義有所宜恩有所施君臣大義¶
母子至恩今故主已亡義其誰為老母拘執恩所當留¶
而厲以貪權誘以䇿馬抑其利心必其不顧何其愚乎¶
<pb:KR2a0009_WYG_058-19a>¶
邑年三十歴位卿士性少嗜慾情厭事為况今位尊身¶
危財多命殆鄙人知之何疑君子君長敬通(君長鮑/永字也)揭¶
節垂組自相署立(揭音其謁/反謂負也)蓋仲由使門人為臣孔子¶
譏其欺天(孔子有疾仲由欲使門人為臣以大夫之禮/𦵏孔子孔子謂曰由之行詐也吾誰欺欺天)¶
(乎事見/論語)君長據位兩州加以一郡(衍集鮑永行將軍事/安集并州擁兵屯太)¶
(原與太原李仲/房同心幷力)而河東畔國兵不入彘(聞更始敗故諸/國畔也不入彘)¶
(言不征之也彘縣名屬/河東郡順帝改曰永安)上黨見圍不窺太谷(卽上所謂/黠賊所圍)¶
(城者也太谷自太原趣上黨之道不窺言/不來救也今幷州太谷縣西有太谷是也)宗正臨境莫¶
<pb:KR2a0009_WYG_058-19b>¶
之能援兵威屈辱國權日損三王背畔赤眉害主未見¶
兼行倍道之赴昔墨翟累繭救宋申包胥重胝存楚衛¶
女馳歸唁兄之志(衛女衞宣公庶子頑之女為許穆公/夫人其兄即戴公弔失國曰唁衞懿)¶
(公為狄所滅戴公乃立廬於曹邑許穆夫人閔/衛亡思歸唁之不得乃賦載馳之詩事見左傳)主亡一¶
歳莫知定所虛冀妄言苟肆鄙塞未能事生安能事死¶
未知為臣焉知為主豈厭為臣子思為君父乎欲揺泰¶
山而蕩北海(言不可也孟子曰挾/泰山而超北海也)事敗身危要思邑言¶
衍不從或訛言更始隨赤眉在北(訛偽/也)永衍信之故屯¶
<pb:KR2a0009_WYG_058-20a>¶
兵界休(界休縣屬太原/郡今汾州縣)方移書上黨云皇帝在雍以惑¶
百姓永遣弟升及子壻張舒誘降湼城(東觀記曰升及/舒等謀使營尉)¶
(李匡先反湼城開門内兵殺其縣長馮晏立故謁者祝/回為湼長湼縣名屬上黨郡故城在今潞州鄕縣西湼)¶
(音奴/結反)舒家在上黨邑悉繫之又書勸永降永不答(東觀/記載)¶
(邑書曰愚聞丈夫不釋故而改圗哲士不徼幸而出危/今君長故主敗不能死新帝立不肯降擁衆而據璧欲)¶
(襲六國之從與邑同事一朝内為刎頸之盟興兵背畔/攻取湼城破君長之國壞父母之鄕首難結怨輕㺯㓙)¶
(器人心難知何意君長當為此計昔者韓信將兵無敵/天下功不世出略不再見威執項羽名出高帝不知天)¶
(時就烹於漢知伯分國既有三晉欲大無己身死地分/頭為飲器君長銜命出征擁帶徒士上黨阸不能救河)¶
<pb:KR2a0009_WYG_058-20b>¶
(東畔不能取朝有顚沛之憂國有分崩之禍上無仇收/之節下無不占之志天之所壞人不能支君長將兵不)¶
(與韓信同日而論威行得衆不及智伯萬分之半不見/天時不知厭足欲明人臣之義當先知故主之未然故)¶
(貪天下之利宜及新主之未為今故主已敗新主旣成/四海為羅綱天下為敵人舉足遇害動搖觸患履深淵)¶
(之薄氷不為嗁渉千鈞之發機不知懼何如其知也絶/鮑氏之姓廢子都之業誦堯之言服桀之行悲夫命也)¶
(張舒内行邪孽不遵孝友疏其父族外附妻黨已收三/族將行其法能逃不自詣者舒也能夷舒宗者予也永)¶
(邑遂結/怨焉)自是與邑有隙邑字伯玉馮翊人也後為漁陽¶
太守(東觀記曰邑馮翊蓮芍人也其先齊諸田父豐為/王莽著威將軍邑有大節渉學藝能善屬文為漁)¶
(陽太守未到官道病徴/還為諫議大夫病卒)永衍審知更始已殁乃共罷兵¶
<pb:KR2a0009_WYG_058-21a>¶
幅巾降於河内(不加冠幘但以一/幅巾餙首而已)帝怨衍等不時至永¶
以立功得贖罪遂任用之(立功謂/說下懐)而衍獨見黜永謂衍¶
曰昔高祖賞季布之罪誅丁固之功(季布項羽將數窘/漢王漢王卽位赦)¶
(布以為郎中丁固季布母弟為項羽將亦窘高祖高祖/急顧丁固曰兩賢豈相戹哉丁公引還高祖即位丁固)¶
(謁見高祖曰使項王失/天下者丁公也遂斬之)今遭明主亦何憂哉衍曰記有¶
之人有挑其鄰人之妻者挑其長者長者詈之挑其少¶
者少者報之後其夫死而取其長者或謂之曰夫非罵¶
爾者邪曰在人欲其報我在我欲其罵人也(此並陳軫/對秦王之)¶
<pb:KR2a0009_WYG_058-21b>¶
(辭也見戰國䇿引之者言己為故主/守節亦冀新帝重之也挑音徒了反)夫天命難知人道¶
易守守道之臣何患死亡頃之帝以衍為曲陽令(曲陽/縣名)¶
(屬常山郡故城在今定州彭城縣西也○/劉攽曰按彭城不在定州當作鼓城也)誅斬劇賊郭¶
勝等降五千餘人論功當封以䜛毁故賞不行建武六¶
年日食(續漢志曰建武六年九月丙寅/晦日有食之史官不見郡以聞)衍上書陳八事¶
其一曰顯文徳二曰褒武烈三曰修舊功四曰招俊傑¶
五曰明好惡六曰簡法令七曰差秩禄八曰撫邊境書¶
奏帝將召見初衍為狼孟長以罪摧陷大姓令狐略是¶
<pb:KR2a0009_WYG_058-22a>¶
時略為司空長史䜛之於尚書令王䕶尚書周生豐曰¶
衍所以求見者欲毁君也(風俗通曰周生姓也豫章舊/志曰豐字偉防太山南武陽)¶
(人也建武七年為豫/章太守清約儉惠)䕶等懼之卽共排間衍遂不得入¶
後衞尉隂興新陽侯隂就以外戚貴顯深敬重衍衍遂¶
與之交結由是為諸王所聘請(興及就並光烈皇后母/弟也衍集與隂就書曰)¶
(衍聞神龍驤首幽雲景蒸明聖修徳志士思名是以意/同情合聲比相應也伏見君侯忠孝之性慈仁慇懃論)¶
(議周宻思慮深逺顧以微賤數蒙聖恩被侯大惠衍年/老被病恐一旦無禄命先犬馬懷抱不報齎恨入㝠思)¶
(剖肝膽有以塞責方今天下安定四海咸服蒙㤙更生/之臣無所効其死力側聞東平山陽王壯當之國擇除)¶
<pb:KR2a0009_WYG_058-22b>¶
(官屬衍不自量願侯白以衍備門衞鄙語曰水不激不/能破舟矢不激不能飲羽不念舊惡名賢所高負責之)¶
(臣欲言不敢惟侯哀憐深留/聖心則闔棺之日䰟復何恨)尋為司𨽻從事帝懲西京¶
外戚賔客故皆以法繩之大者抵死徙其餘至貶黜衍¶
由此得罪嘗自詣獄有詔赦不問(時衍又與就書曰奏/曹掾馮衍叩頭死罪)¶
(衍材素愚駑行義汙穢外無鄕里之譽内無汗馬之勞/猥䝉明府天覆之徳華寵重疊間者掾史疑衍之罪衆)¶
(喣飄山當為灰土頼蒙明察揆其素行復保首領倍知/厚德篤於慈父寖滛肌膚滲漉骨髓徳重山嶽澤深河)¶
(海前送妻子還淄縣遭雨逄暑以七月還至陽武聞詔/捕諸王賔客惶怖詣闕冀先事自歸十一日到十二日)¶
(書報歸田里卽日束手詣洛陽詔獄十五日夜詔書勿/問得出遭雨又疾大困冀高世之徳施以田子老馬之)¶
<pb:KR2a0009_WYG_058-23a>¶
(惠贈以秦穆駿馬之恩/使長有依歸以效忠心)西歸故郡閉門自保不敢復與¶
親故通¶
　¶
　¶
　¶
　¶
　¶
　¶
<pb:KR2a0009_WYG_058-23b>¶
　¶
　¶
　¶
　¶
　¶
　¶
　¶
　後漢書卷五十八上¶
#+PROPERTY: JUAN 卷五十八下
<pb:KR2a0009_WYG_058-24a>¶
欽定四庫全書¶
　後漢書卷五十八下¶
　　宋　　宣　　城　　太　　守范　煜撰¶
　　唐　　章　　懷　　太　　子　　賢注¶
　馮衍傳第十八下¶
　　馮衍傳¶
建武末上疏自陳曰臣伏念高祖之略而陳平之謀毁¶
之則疏譽之則親(史記曰魏無知薦陳平於高祖高祖/以平為將絳灌等咸譖平曰雖美丈)¶
<pb:KR2a0009_WYG_058-24b>¶
(夫如冠玉耳居家盗嫂今大王令䕶軍諸將金多者得/善處金少者得惡處高祖譲魏無知無知曰臣所言者)¶
(能也陛下所問者行也楚漢相拒臣進竒謀之士/盜嫂受金又何足疑高祖乃令平盡䕶諸將也)以文¶
帝之明而魏尚之忠繩之以法則為罪施之以徳則為¶
功(魏尚槐里人文帝時為雲中守匈奴不近雲中後坐/上首虜差六級下之吏罰作之馮唐諫文帝曰臣愚)¶
(以為陛下法太明罸太重賞太輕帝恱/是日令唐持節赦尚復以為雲中守也)逮至晩世董仲¶
舒言道徳見妒於公孫𢎞(史記曰董仲舒為人廉直公/孫𢎞習春秋不如董生𢎞希)¶
(時用事位至公卿仲舒以𢎞為從䛕𢎞嫉之時膠西王/帝兄驕縱𢎞乃言於上曰獨仲舒可使相膠西膠西王)¶
(素聞仲舒/亦善待之)李廣奮節於匈奴見排於衞青(史記曰李廣/隴西成紀人)¶
<pb:KR2a0009_WYG_058-25a>¶
(也為前將軍從衞青討匈奴青不使當匈奴廣乃失道/後期青令對簿廣乃引刃自刎知與不知莫不流涕)¶
此忠臣之常所為流涕也臣衍自惟微賤之臣上無無¶
知之薦下無馮唐之說乏董生之才寡李廣之勢而欲¶
免䜛口濟怨嫌豈不難哉臣衍之先祖以忠貞之故成¶
私門之禍(衍之祖馮參忠正不屈節於王氏五侯參姊/為中山王太后後為哀帝祖母傳太后䧟以)¶
(大逆參自殺親族死/者十七人見前書)而臣衍復遭擾攘之時値兵革之¶
際不敢回行求時之利(回邪/也)事君無傾邪之謀將帥無¶
虜掠之心衞尉陰興敬愼周密内自脩勑外遠嫌疑故¶
<pb:KR2a0009_WYG_058-25b>¶
敢與交通興知臣之貧數欲本業之(欲遺其財為立/基本生業也)臣¶
自惟無三益之才不敢處三損之地固讓而不受之(論/語)¶
(載孔子言曰益者三友損/者三友故衍引以為言也)昔在更始太原執貨財之柄¶
居倉卒之間據位食祿二十餘年而財產歳狹居處日¶
貧家無布帛之積出無輿馬之餙於今遭清明之時飭¶
躬力行之秋(力行謂盡力行善道也禮記曰/好問近於智力行近乎仁也)而怨讐叢¶
興譏議橫世蓋富貴易為善貧賤難為工也疏遠壠畝¶
之臣無望高闕之下惶恐自陳以救罪尤書奏猶以前¶
<pb:KR2a0009_WYG_058-26a>¶
過不用衍不得志退而作賦又自論曰馮子以為夫人¶
之徳不碌碌如玉落落如石(老子道徳經之辭也言可/貴可賤皆非道眞玉貌碌)¶
(碌為人所貴石形落落為人所賤賤旣/失矣貴亦未得言當處才不才之間)風興雲蒸一龍¶
一蛇與道翺翔與時變化夫豈守一節哉(風興雲蒸言/相須也東方)¶
(朔誡子書曰聖人之道一龍一蛇形見神藏與/物變化隨時之宜無有常處化音協韻音花)用之則¶
行舎之則藏進退無主屈伸無常故曰有法無法因時¶
為業有度無度與物趣舎(史記司馬談之辭也言法度/是非皆隨時俗物所趨則向)¶
(之所舎則違之所/謂隨時之義也)常務道徳之實而不求當世之名闊¶
<pb:KR2a0009_WYG_058-26b>¶
略杪小之禮蕩佚人間之事(放蕩縱逸不/拘恒俗也)正身直行恬¶
然肆志顧嘗好俶儻之策時莫能聽用其謀(顧猶及也/俶儻卓異)¶
(貌/也)喟然長歎自傷不遭(遭遇/也)久棲遲於小官不得舒其¶
所懷(棲遲猶/偃息也)抑心折節意悽情悲夫伐氷之家不利雞¶
豚之息(言食厚禄不當求小利也禮記曰畜馬十乘不/察於雞豚伐氷之家不畜牛羊伐氷謂卿大夫)¶
(以上以其䘮祭得賜氷故言伐氷也韓詩外傳曰天子/不言多少諸侯不言利害大夫不言委積駟馬之家不)¶
(恃雞豚之息伐氷之/家不恃牛羊之入也)委積之臣不操市井之利(韓詩外/傳曰千)¶
(乘之君不通貨財委積之臣不操市井之/利是以貧窮有所勸而孤寡有所措也)况歴位食禄¶
<pb:KR2a0009_WYG_058-27a>¶
二十餘年而財產益狹居處益貧惟夫君子之仕行其¶
道也慮時務者不能興其徳為身求者不能成其功(言/不)¶
(可兼/也)去而歸家復覉旅於州郡身愈據職家彌窮困卒¶
離饑寒之災有喪元子之禍先將軍葬渭陵哀帝之崩¶
也營之以為園(奉世為右將軍即衍之曾祖故言先將/軍渭陵元帝陵在長安北五十里哀帝)¶
(義陵在長安北四十六里奉世墓入義/陵塋中所以衍不得入𦵏而别求也)於是以新豐之¶
東鴻門之上壽安之中(太上皇思東歸乃遷豐邑人於/此立縣故曰新豐鴻門阪名前)¶
(書音義曰在新豐東十/七里舊大道北下阪口)地埶高敞四通廣大南望酈山¶
<pb:KR2a0009_WYG_058-27b>¶
北屬涇渭東瞰河華龍門之陽三晉之路(龍門河所經/今絳州縣也)¶
(三晉謂韓/趙魏也)西顧酆鄗周秦之丘宮觀之墟(酆鄗二水名/周文王都酆)¶
(武王都鄗秦本封在隴西秦縣周平王東遷以後/秦始有岐周之地故總言周秦之丘丘亦墟也)通視¶
千里覽見舊都遂定塋焉(衍墓在今新/豐縣南四里)退而幽居蓋忠¶
臣過故墟而歔欷孝子入舊室而哀歎(史記曰箕子朝/周過殷墟咸生)¶
(禾黍箕子傷之欲哭則不可欲泣為其近婦人乃作麥/秀之詩殷人聞之皆為流涕禮記檀弓曰反哭升堂反)¶
(諸其所作也入室反諸其所養也/反而亡焉失之哀於是為甚也)每念祖考著盛德於¶
前垂鴻烈於後遭時之禍墳墓蕪穢春秋蒸嘗昭穆無¶
<pb:KR2a0009_WYG_058-28a>¶
列(司馬相如賦曰墳墓蕪穢而不修/父為昭子為穆昭南靣穆北靣也)年衰歳暮悼無成¶
功將西田牧肥饒之野殖生產修孝道營宗廟廣祭祀¶
然後闔門講習道徳觀覽乎孔老之論庻幾乎松喬之¶
福(列仙傳赤松子神農時雨師也服水玉能入火自燒/常止西王母石室中能隨風上下王子喬周靈王太)¶
(子晉也好吹笙作鳯鳴游伊洛之間道/人浮丘公接以上嵩高山遂仙去也)上隴阪陟高岡¶
游精宇宙流目八紘(尹文子曰四方上下曰宇蒼頡篇/曰舟輿所届曰宙淮南子曰九州)¶
(之外乃有八夤八夤/之外乃有八紘也)歴觀九州山川之體追覽上古得¶
失之風愍道陵遲傷徳分崩夫覩其終必原其始故存¶
<pb:KR2a0009_WYG_058-28b>¶
其人而詠其道疆理九野經營五山𦕈然有思陵雲之¶
意(疆界也理正也詩曰我疆我理九野謂/九州之野經營猶徃來五山卽五嶽也)乃作賦自厲¶
命其篇曰顯志顯志者言光明風化之情昭章𤣥妙之¶
思也其辭曰開歳發春兮百卉含英(開發皆始也爾雅/曰春為發生卉草)¶
(也楚辭曰獻/歳發春兮)甲子之朝兮汨吾西征(君子舉事尚早故/以朝言之汨行貌)¶
(楚辭曰汨吾南/征汨音于筆反)發軔新豐兮裵回鎬京(軔止車木也/將行故發之)陵¶
飛廉而太息兮登平陽而懷傷(飛㢘觀名武帝元封二/年立於長安上有銅飛)¶
(廉因以名焉前書音義曰飛廉神禽能致風氣有角而/蛇尾文如豹文平陽縣名故城在今岐州岐山縣西南)¶
<pb:KR2a0009_WYG_058-29a>¶
悲時俗之險阸兮哀好惡之無常(時既險薄所以好惡/不同楚辭曰悲時俗)¶
(之迫/阸也)棄衡石而意量兮隨風波而飛揚(衡秤衡也三十/斤為鈞四鈞為)¶
(石言時人棄衡石以意測量喻背法/度也隨風波而飛掦言無志操也)紛綸流於權利兮¶
親靁同而妒異獨耿介而慕古兮豈時人之所憙(言時/俗溺)¶
(於權利也同己則親之異己則妒/之今己不與之同所以見惡也)沮先聖之成論兮&KR2398;¶
名賢之高風忽道徳之珍麗兮務富貴之樂耽(沮敗也/&KR2398;陵也)¶
(耽亦樂也言時/人之行如此)遵大路而裵回兮履孔徳之窈㝠固衆¶
夫之所眩兮孰能觀於無形(遵循也大路大道也老子/曰大道泛兮又曰孔徳之)¶
<pb:KR2a0009_WYG_058-29b>¶
(容窈兮㝠兮其中有精又曰大象無形孔之為言空也/窈㝠謂幽𤣥也道以空為主故無物而不容時俗眩於)¶
(名利孰能觀/大象無形哉)行勁直以離尤兮羌前人之所有内自省¶
而不慙兮遂定志而弗改(離遭也尤過也羌語發聲也/言古人有為勁直行而遭尤)¶
(過者有之矣即屈原賈誼之流也衍内/自省察不慙於古人遂守志不改也)欣吾黨之唐虞¶
兮愍吾生之愁勤聊發憤而揚情兮將以蕩夫憂心(傷/已)¶
(不逄堯舜/也蕩散也)往者不可攀援兮來者不可與期病沒世之¶
不稱兮願橫逝而無由(言唐虞徃不可攀援而及將來/賢哲又不可豫期所病終身之)¶
(後名譽不稱又願縱橫遠逝而其路無由/也論語孔子曰君子疾没世而名不稱焉)陟雍畤而消¶
<pb:KR2a0009_WYG_058-30a>¶
搖兮超略陽而不反念人生之不再兮悲六親之日遠¶
(雍縣名屬右扶風故城在今岐州雍縣南畤者止也神/靈之所止也史記曰秦幷天下祠雍四畤漢加黑帝謂)¶
(之五畤消揺猶觀望也超過也略陽縣名屬天/水郡今隴州隴城縣也六親夫婦父子兄弟也)陟九嵕¶
而臨&KR3056;嶭兮聽涇渭之波聲(&KR3056;嶭山一名嵳峩在今三/原縣北&KR3056;音才結反嶭音)¶
(五結/反)顧鴻門而歔欷兮哀吾孤之早零何天命之不純¶
兮信吾罪之所生傷誠善之無辜兮齎此恨而入㝠(零/落)¶
(也吾孤早零即上所謂䘮元子者也子既早妖未有邪/僻故云誠善辜罪也㝠謂地也齎恨入㝠言死有餘恨)¶
(也/)嗟我思之不遠兮豈敗事之可悔雖九死而不眠兮¶
<pb:KR2a0009_WYG_058-30b>¶
恐餘殃之有再淚汍瀾而雨集兮氣滂浡而雲披心怫¶
鬰而紆結兮意沈抑而内悲(言已往者託於貴戚之權/幾䧟誅戮之罪此由我思)¶
(慮不深遠已敗之事悔之無及雖復九死而目不瞑言/怨恨之深也楚辭曰雖九死其猶未悔眠即瞑也今縱)¶
(飭躬自朂又恐殃祸至再所/以涙落意沈氣憤心結也)瞰太行之嵳峩兮觀壺口¶
之崢嶸悼丘墓之蕪穢兮恨昭穆之不榮(太行山在上/黨南壺口山)¶
(在上黨東衍之遠祖馮亭為韓上黨守以上黨降趙趙/封亭三萬戸號華陽君死因𦵏上黨其墓在今潞州上)¶
(黨縣西衍在闗中遥相望之卽序所謂通視千/里覽見舊都者也嵳峩高大貎崢嶸深邃貌)嵗忽忽¶
而日邁兮壽冉冉其不與耻功業之無成兮赴原野而¶
<pb:KR2a0009_WYG_058-31a>¶
窮處(與猶待也楚辭曰日忽忽其將暮又曰老冉冉其/將至功業無成情多憂憤故赴原野而窮居也)¶
昔伊尹之干湯兮七十說而乃信臯陶釣於靁澤兮賴¶
虞舜而後親無二士之遭遇兮抱忠貞而莫逹率妻子¶
而耕耘兮委厥美而不伐(伊尹名摰負鼎爼以干湯七/十說而乃信謂年七十說湯)¶
(乃得信也皇甫謐帝王紀曰伊摰豐下銳上色黑而短/僂身而下聲年七十而不遇湯聞其賢設朝禮而見之)¶
(摰乃說湯至於王道信音申呂氏春秋曰舜陶於河濵/漁於靁澤今言臯陶未詳靁澤在今濮州靁澤縣東也)¶
韓盧抑而不縱兮騏驥絆而不試獨慷慨而遠覽兮非¶
庸庸之所識(戰國策曰齊欲伐魏淳于髠謂齊王曰韓/盧天下之壯犬也淮南子曰絆騏驥而求)¶
<pb:KR2a0009_WYG_058-31b>¶
(千里衍喩己有高才而不申所以獨慷慨/遠覽非庸庸之徒所能識也識叶韻音志)卑衞賜之阜¶
貨兮高顏回之所慕重祖考之洪烈兮故收功於此路¶
(卑賤也阜積也衍賤子貢貨殖慕顏回樂道所以不從/流俗専心貞固者以其祖考功業隆大若苟求富貴恐)¶
(致黜辱故於/此路收功也)循四時之代謝兮分五土之刑徳相林麓¶
之所產兮甞水泉之所殖修神農之本業兮採軒轅之¶
竒策追周棄之遺敎兮軼范蠡之絶迹(周禮五土一曰/山林二曰川瀆)¶
(三曰丘陵四曰墳衍五曰原隰家語曰地東西為緯南/北為經山為積徳川為積刑榖梁傳曰林屬於山曰麓)¶
(周禮曰山林動物宜毛植物宜皁淮南子曰汾水濁宜/麻濟水和宜麥河水調宜菽洛水輕利宜禾渭水多力)¶
<pb:KR2a0009_WYG_058-32a>¶
(宜黍江水肥宜稻管子曰四七二十八尺而至於泉其/水白而丼宜黍秫三七二十一尺而至於泉其水黄而)¶
(有臭宜大菽與麥二七一十四尺至於泉其味鹹宜稻/與麥此甞水泉之所殖也周易曰神農氏斵木為耜揉)¶
(木為耒耒耜之利以敎天下蓋取諸益周書曰神農之/時天雨粟神農耕而種之軒轅黄帝也大戴禮曰黄帝)¶
(時播種百榖草木節用水火財物人得其利周棄帝嚳/之子為兒之時其游戯好種樹麻菽及成人遂好耕農)¶
(相地之宜人皆法則之帝堯聞之舉棄為農師天下得/其利故言遺教軼過也范蠡南陽人事越王勾踐苦身)¶
(戮力竟滅吳報耻既而以為大名之下難以久居乃與/其私屬乘舟浮海以行變姓名適齊為鴟夷子皮之陶)¶
(為朱公終身不/返是絶迹也)陟隴山以隃望兮眇然覽於八荒風波¶
飄其並興兮情惆悵而增傷(隃猶遥也古字通八/荒八方荒逺之地)覽河¶
<pb:KR2a0009_WYG_058-32b>¶
華之泱漭兮望秦晋之故國憤馮亭之不遂兮慍去疾¶
之遭惑(馮亭以上黨降趙秦破趙於長平而亭死故言/不遂慍怨也馮去疾為秦丞相胡亥元年用趙)¶
(高計始皇大臣咸見誅戮無遺脫者是遭惑也亭及/去疾皆衍之先故遠懷憤怨也泱音烏朗反漭音莽)流¶
山岳而周覽兮徇碣石與洞庭浮江河而入海兮泝淮¶
濟而上征(碣石海畔山也在今平州東洞庭湖名也中/有洞庭山在今岳州西南衍既不同流俗情)¶
(多憤怨故假言渉歴江山周流河海屈原云/吾將逺逝以自適路脩逺以周流之類也)瞻燕齊之¶
舊居兮歴宋楚之名都哀羣后之不祀兮痛列國之為¶
墟(燕都今薊縣也齊都營丘今臨淄縣也宋都睢陽今/宋州也楚初都丹陽在歸州後都郢在今荆州至考)¶
<pb:KR2a0009_WYG_058-33a>¶
(烈王為秦所逼又徙都壽春今壽州也不/祀言皆絶也臧文仲曰咎陶庭堅不祀也)馳中夏而升¶
降兮路紆軫而多艱講聖哲之通論兮心愊憶而紛紜¶
(紆軫猶盤曲也愊憶猶鬱結也/紛紜猶瞀亂也愊音普逼反)惟天路之同軌兮或帝¶
王之異政堯舜煥其蕩蕩兮禹承平而草命(惟思也言/思上天之)¶
(路軌躅則同而帝王政敎參差有異班固曰仰天路而/同軌白虎通曰徳合天者稱帝仁義合者稱王故言異)¶
(政也煥文章貎蕩蕩政化平暢貎論語孔子曰惟天為/大唯堯則之煥乎其有文章蕩蕩乎人無能名焉堯舜)¶
(同道故兼言之舜禪位於禹禹承堯舜/之後而改制度禪子故曰承平革命也)幷日夜而幽思¶
兮終悇憛而洞疑高陽&KR3389;其超遠兮世孰可與論兹(孔/子)¶
<pb:KR2a0009_WYG_058-33b>¶
(曰吾嘗終日不食終夜不寢以思楚辭云心悇憛而懷/惑廣蒼云悇憛禍福未定也悇音它乎反憛音它紺反)¶
(本或作㤞憏㤞音丑加反憏音丑制反未定也高陽帝/顓頊之號也洞亦不定也史記曰虚惕洞疑又曰高陽)¶
(氏沈深而有謀疏通而知事以/其有謀而疏通故欲與之論事)訊夏啓於丼澤兮傷帝¶
典之始傾頌成康之載徳兮詠南風之歌聲(訊問也啓/禹子也尚)¶
(書曰啟與有扈大戰于丼之野孔安國注云有扈與夏/同姓恃親而不恭故啟征之於丼野丼野在今鄠縣啟)¶
(既德薄同姓相攻故傷帝典之傾也易曰徳積載史記/曰成康之際天下安寧刑錯三十餘年而不用周南召)¶
(南謂國風之首篇歌文王之/徳故詠之也非舜南風之歌)思唐虞之晏晏兮揖稷契¶
與為朋苗裔紛其條暢兮至湯武而勃興(尚書考靈耀/曰放勛欽明)¶
<pb:KR2a0009_WYG_058-34a>¶
(文思晏晏鄭𤣥注曰寛容覆載謂之晏稷名棄為堯后/稷契為堯司徒契十四葉孫號湯滅夏桀而王有天下)¶
(后稷十六葉孫周武王滅殷紂而王/天下勃盛貌也左傳曰其興也勃焉)昔三后之純粹兮¶
每季世而窮禍弔夏桀於南巢兮哭殷紂於牧野(三后/夏殷)¶
(周也惜其不能始終純茂毎至末代必窮其災禍湯放/桀於南巢武王滅紂於牧野周之季業幽王為西戎所)¶
(殺也離騷曰昔三后之純粹何桀紂之猖披南巢地名/廬州巢縣也孔安國曰牧野紂近郊三十里地名也在)¶
(今衞/州)詔伊尹於亳郊兮享呂望於酆洲功與日月齊光¶
兮名與三王爭流(詔召也亳湯都呂望周太師翼周滅/殷者也酆文王所都在京兆杜陵亭)¶
(水中可居/曰洲也)楊朱號乎衢路兮墨子泣乎白絲知漸染之¶
<pb:KR2a0009_WYG_058-34b>¶
易性兮怨造作之弗思(淮南子曰楊子見逵路而哭之/為其可以南可以北傷其本同)¶
(而末異也墨子曰墨子見染絲歎曰染於蒼則蒼染於/黄則黄五入之則為五色故染不可不愼非獨絲也國)¶
(亦有染湯染伊尹紂染惡來也先王正道規摹有常苟/生穿鑿則岐路競起故墨子知漸染之易性楊朱悲造)¶
(作之/弗思)美關雎之識微兮愍王道之將崩拔周唐之盛徳¶
兮捃桓文之譎功(薛夫子韓詩章句曰詩人言雎鳩貞/絜以聲相求必於河之洲蔽隱無人)¶
(之處故人君動靜退朝入于私宮妃后御見去留有度/今人君内傾於色大人見其萌故詠關睢說淑女正容)¶
(儀也方言曰捃取也譎詐也齊桓公晉文公俱有覇功/孔子曰晋文公譎而不正齊桓公正而不譎時周衰政)¶
(亂桓文能統率諸侯翼戴/天子故取其一切之功也)忿戰國之遘禍兮憎權臣之¶
<pb:KR2a0009_WYG_058-35a>¶
擅彊黜楚子於南郢兮執趙武於溴梁(周室衰微七國/交爭是為戰國)¶
(時吳楚僣號皆稱王孔子修春秋以蠻夷大者不過子/故皆黜曰子又春秋稱公㑹晋宋衞鄭曹莒邾薛杞于)¶
(溴梁戊寅大夫盟公羊傳曰諸侯皆在言大夫盟何信/在大夫何言乎信在大夫徧刺天下之大夫也曷為徧)¶
(刺天下之大夫君若綴旒然趙武晋卿趙文子也時晋/為盟主文子晉之正卿而為不臣之行故欲執之也溴)¶
(水名在河内軹縣東南至溫入河爾/雅曰梁莫大於溴梁溴音古覓反)善忠信之救時兮¶
惡詐謀之妄作聘申叔於陳蔡兮禽荀息於虞虢(申叔/楚莊)¶
(王時賢臣申叔時者也左傳陳夏徴舒弑靈公楚莊王/伐陳殺夏徴舒因滅陳為縣申叔時諫莊王曰夏徴舒)¶
(弑其君其罪大矣討而戮之君之義也諸侯之從曰討/有罪也今縣陳貪其富也以討召諸侯而以貪終之無)¶
<pb:KR2a0009_WYG_058-35b>¶
(乃不可乎王曰善哉吾未之聞也乃復封陳聘謂問之/也時惟在陳而兼言蔡者蓋以陳蔡相近因連言之也)¶
(荀息晉大夫左傳曰晉荀息請以屈產之乘埀棘之璧/假道於虞以伐虢公曰是吾寳也對曰若得道於虞猶)¶
(外府也乃假道於虞以/滅虢師還遂襲虞滅之)誅犂鉏之介聖兮討臧倉之愬¶
知&KR3002;子反於彭城兮爵管仲於夷儀(犂鉏齊大夫介猶/間也韓子曰仲尼)¶
(為政於魯道不拾遺齊景公患之犂鉏曰去仲尼猶吹/毛耳君何不遺魯公以女樂以驕其意魯君樂之必怠)¶
(於政仲尼必諫諫而不聽必輕絶魯景公曰善乃令犂/鉏以女樂遺魯哀公樂之果怠於政仲尼諫不聽遂去)¶
(之孟子曰魯平公將出嬖人臧倉請曰它日君出必命/有司所之今已駕矣敢請公曰吾將見孟子倉曰君何)¶
(為輕身以先於匹夫者以為賢乎禮義由賢者出孟子/後䘮踰前喪君無見焉公曰諾樂正子見孟子曰君將)¶
<pb:KR2a0009_WYG_058-36a>¶
(來見嬖人有臧倉者沮君是以不來孟子曰吾之不遇/魯侯天也臧氏之子焉能使予不遇哉愬猶譛也知謂)¶
(明於事也子反楚大夫也名側案&KR3002;字呂忱音仕眷反/勉也東觀記作譏字此雖作&KR3002;蓋亦譏刺之意也春秋)¶
(經書宋人及楚人平公羊傳曰外平不書此何以書貶/曷為貶平者在下何休注云譏子反華元専盟不受君)¶
(命故貶之然則子反違命盟蓋以平宋城下而言彭城/者彭城宋之邑故舉以言之左傳宋大夫魚石等出奔)¶
(楚楚伐宋取彭城以封魚石宋人圍彭城楚子重救彭/城伐宋此言子反蓋衍誤也如曰不然或别有所據管)¶
(仲齊桓公之相名夷吾夷儀郉邑也翟人滅邢管仲輔/齊桓公築夷儀以封邢郉遷如歸於是天下諸侯知桓)¶
(公之不為己動也是故天下歸之唯能用管夷吾而覇/叻立事見國語以其能輔主成業故就夷儀而爵賞也)¶
(○劉攽曰注云倉曰君何為輕身/以先於匹夫者案全文何當作所)疾兵革之寖滋兮苦¶
<pb:KR2a0009_WYG_058-36b>¶
攻伐之萌生沈孫武於五湖兮斬白起於長平(寖漸也/孫武呉)¶
(王闔廬將也善用兵越絶書曰太湖周三萬六千頃虞/翻云太湖有五湖故謂之五湖滆湖洮湖射湖貴湖及)¶
(太湖為五湖並太湖之小支俱連太湖故太湖兼得五/湖之名在今湖州東也史記曰白起郿人也事秦昭王)¶
(以上將軍擊趙於長平前後坑斬首/虜四十五萬長平地名在今澤州也)惡叢巧之亂世兮¶
毒縱橫之敗俗流蘇秦於洹水兮幽張儀於鬼谷(叢細/也毒)¶
(恨也關東為從闗西為橫蘓秦洛陽人也師事鬼谷先/生為從說説關東六國為從親以畔秦㑹于洹水之上)¶
(刳白馬而盟張儀魏人也與蘇秦同師為關西橫說説/關西六國令事秦皆尚誣詐不遵道德洹水出汲郡林)¶
(慮縣鬼谷谷名即鬼谷先生所居地在今洛州洛陽城/北叢或作聚義亦通○劉攽曰注云關西六國令事秦)¶
<pb:KR2a0009_WYG_058-37a>¶
(案關西何緣有六國不合/明上文衍出關西二字)澄德化之陵遲兮烈刑罰之¶
峭峻燔商鞅之法術兮燒韓非之說論(陵遲言頽替也/澄猶清也烈慘)¶
(也商鞅姓公孫氏好刑名之學事秦孝公變法令使人/什伍相司犯禁相連坐不告姦者要斬告姦者與斬敵)¶
(同賞匿姦者與降敵同罰人有二男以上不分異者倍/其罰行之四年秦人富强韓非韓之諸公子也亦好刑)¶
(名法術之學口吃不能言著書作孤憤五蠧内外/儲說難十餘萬言皆尚法術少仁恩並見史記)誚始¶
皇之跋扈兮投李斯於四裔滅先王之法則兮禍濅滛¶
而𢎞大(誚責也跋扈猶彊梁也李斯上蔡人為秦丞相/上書曰今諸生不師今而學古惑亂黔首臣請)¶
(非秦記皆燒之天下敢有藏詩書百家語者皆燒之令/下三十日不燒黥為城旦制曰可是滅先王之法則)¶
<pb:KR2a0009_WYG_058-37b>¶
援前聖以制中兮矯二主之驕奢饁女齊於絳臺兮饗¶
椒舉於章華(援引也矯正也饁餉也女齊晉大夫司馬/侯也絳晉國所都國語曰晉平公為九層)¶
(之臺又曰叔向見司馬侯之子撫而泣曰自其父之死/吾蔑與事君矣昔者其父始之我終之我始之夫子終)¶
(之無不可者是女齊事君必有規諫必諫作臺但書典/散亡無以言耳椒舉楚大夫伍舉也饗宴也章華臺名)¶
(在南郡華容縣楚語曰靈王為章華之臺與椒舉升王/曰䑓羙乎對曰臣聞國君服寵以為羙安人以為樂不)¶
(聞其以土木之崇高為美先君莊公為匏居之䑓高不/過望國氛大不過容宴豆用不煩官府人不廢時務今)¶
(君為此臺國人疲焉財用盡焉臣不/知其羙二主謂晋楚之君二或作亡)摛道德之光耀兮¶
匡衰世之𦕈風襃宋襄於泓谷兮表季札於延陵(摛布/也𦕈)¶
<pb:KR2a0009_WYG_058-38a>¶
(微也公羊傳曰宋公及楚戰于泓之陽楚人濟泓而來/有司曰迨其未畢濟而擊之宋公曰不可吾聞之也君)¶
(子不戹人於險吾雖亡國之餘寡人不忍行也既濟未/畢陳有司復曰請擊之宋公曰不可吾聞君子不鼓不)¶
(成列已陳然後擊之宋師大敗故君子大其不鼓不成/列臨大事而不忘大禮以為文王之戰亦不過此季札)¶
(呉王壽夢之少子也封於延陵昆弟四人札最少而賢/壽夢卒諸兄欲立之札棄其室而耕乃捨之泓音烏萌)¶
(反/)摭仁智之英華兮激亂國之末流觀鄭僑於溱洧兮¶
訪晏嬰於營丘(摭拾也鄭僑鄭大夫公孫僑也溱洧鄭/二水名鄭詩曰溱與洧瀏其清矣晏嬰)¶
(齊大夫晏平仲也爾雅曰水出其左曰營丘齊有營丘/周衰政亂子產晏嬰皆有賢行輔其君也事見左傳國)¶
(語/)日曀曀其將暮兮獨於邑而煩惑夫何九州之博大¶
<pb:KR2a0009_WYG_058-38b>¶
兮迷不知路之南北(曀曀隂晦貎也詩曰曀曀其隂楚/辭曰回朕車以復路及行迷之未)¶
(遠/)駟素虯而馳騁兮乘翠雲而相佯就伯夷而折中兮¶
得務光而愈明(四馬曰駟虯龍之無角者也楚辭曰駟/玉虯以乘翳兮爾雅曰馬高八尺為龍)¶
(司馬相如曰駟蒼螭兮六素虯相佯猶逍遥也伯夷孤/竹君之子周武王時義士不食周粟隱於首陽山掦雄)¶
(反騷曰將折中乎重華列仙傳曰務光者夏時人也殷/湯伐桀因光而謀光曰非吾事也至殷武丁時武丁欲)¶
(以為相光不從遂投於梁山衍退不仕與/務光辭相侔事相得故曰愈明愈猶益也)欵子高於中¶
野兮遇伯成而定慮欽眞人之德羙兮淹躊躇而弗去¶
(莊子曰伯成子高唐虞時為諸侯至禹為天子乃去而/耕禹往見之曰堯理天下吾子立為諸侯堯授舜舜授)¶
<pb:KR2a0009_WYG_058-39a>¶
(予子去而耕其故何也子高曰昔堯理天下至公無私/不賞而人勸不罰而人畏今子賞而不勸罰而不威德)¶
(自此衰刑自此作夫子盍行無留吾事耕而不顧欵誠/也眞人即謂子高躊躇猶蹢䠱也東觀記高字作喬謂)¶
(仙人王子喬/也義亦通)意斟愖而不澹兮俟回風而容與求善卷¶
之所存兮遇許由於負黍軔吾車於箕陽兮秣吾馬於¶
潁滸聞至言而曉領兮還吾反乎故宇(斟愖猶遲疑也/澹定也俟待也)¶
(容與猶從容也莊子曰舜以天下讓善卷善卷曰吾日/出而作日入而息逍遥天地之間吾何以天下為哉遂)¶
(入深山莫知所終許由字武仲堯時高士隱居箕山堯/以天下譲由由不受惡聞其言遂洗耳於潁水負黍亭)¶
(名在洛州陽城縣西南許由墓在其南秣謂食馬/以粟字林曰滸水涯也愖音市林反或作堪字)覽天¶
<pb:KR2a0009_WYG_058-39b>¶
地之幽奥兮統萬物之維綱究陰陽之變化兮昭五德¶
之精光(自此以下既反故宇乃欲尋覽天地究極陰陽/幽奥謂深䆳也維綱猶宗指也五徳五行之徳)¶
(也施之於物則為金木水火土/施之於人則為仁義禮智信也)躍青龍於滄海兮豢白¶
虎於金山鑿巖石而為室兮託高陽以飬仙神雀翔於¶
鴻崖兮𤣥武潛於嬰㝠伏朱樓而四望兮採三秀之華¶
英(天有二十八宿成龍虎龜鳯之形在地為四靈東方/為青龍西方為白虎南方為朱雀北方為龜蛇豢飬)¶
(也金山西方之精也神雀謂鳯也𤣥武謂龜蛇位在北/方故曰𤣥身有鱗甲故曰武嬰㝠猶晦昧所謂幽都也)¶
(衍既反故宇欲鑿巖石為室託高明之處以飬神仙又/假言龍蛇之儔在於四靣為其威援也前書曰仙人好)¶
<pb:KR2a0009_WYG_058-40a>¶
(樓居故云伏朱樓而四望也楚辭曰採三秀於山間王/逸曰謂芝草也東觀記及衍集秀字作竒英字作靈次)¶
(下云食五芝之茂英此若是芝不宜重說但/不知三竒是何草也范改竒為秀恐失之矣)纂前脩之¶
夸節兮曜往昔之光勳披綺季之麗服兮掦屈原之靈¶
芬(纂繼也前修猶前賢也夸大也楚辭曰搴吾法夫前/修又曰紛獨有此夸節往昔光勳謂衍之先人有功)¶
(勞於前代去疾子明之類也已今繼往賢之高節所以/光曜也綺季四皓之一也前書曰四皓隨太子入侍鬢)¶
(眉皓白衣冠甚偉楚漢春秋曰四人冠韋冠佩銀環衣/服甚鮮故言麗服也楚辭曰畦留夷與揭車雜杜衡與)¶
(芬芷屈原皆喻身有令/徳故衍欲掦其靈芬也)高吾冠之岌岌兮長吾佩之洋¶
洋飲六醴之清液兮食五芝之茂英(岌岌高貎洋洋羙/也楚辭曰高余冠)¶
<pb:KR2a0009_WYG_058-40b>¶
(之岌岌長吾佩之陸離王逸注云傷已懷徳不用故高/冠長佩尊其威儀整斯服餙以異於衆也六醴蓋六氣)¶
(也楚辭曰餐六氣而飲沆瀣茅君内傳曰句曲山上有/神芝五種一曰龍仙芝似交龍之相負服之為太極仙)¶
(卿第二名參成芝赤色有光其枝葉如金石之音折而/續之卽復如故服之為太極大夫第三名燕胎芝其色)¶
(紫形如葵葉上有燕象光明洞徹服一株拜為太清龍/虎仙君第四名夜光芝其色青其實正白如李夜視其)¶
(實如月光照洞一室服一株為太清仙官/第五名曰玉芝剖食拜三官正員御史)揵六枳而為¶
籬兮築蕙若而為室播蘭芷於中庭兮列杜衡於外術¶
(自此以下說籬室庭除皆樹芬芳卉木喻己立身行道/依仁履義猶屈原扈江蘺與薛芷紉秋蘭以為佩之類)¶
(也揵立也枳芬木也晏子曰江南為橘江北為枳枳之/為木芳而多刺可以為籬此云六枳東觀記作八枳案)¶
<pb:KR2a0009_WYG_058-41a>¶
(周書小開篇曰嗚呼汝何敬非時何擇非徳德枳維大/人大人枳維公公枳維卿卿枳維大夫大夫枳維士登)¶
(登皇皇日維國國枳維都都枳維邑邑枳維家家枳維/欲無疆言上下相維遞為藩蔽也其数有八與東觀記)¶
(同此為六蕙香草也杜杜若也蘭即澤蘭也芷白芷也/一名符蘺一名葯杜衡其狀若葵其臭如蘼蕪術路也)¶
(○劉攽曰案注文方總其賦自當列叙其文云/自此以下說籬室庭術後人不曉誤作庭除非)攢射干¶
雜蘼蕪兮搆木蘭與新夷光扈扈而煬燿兮紛郁郁而¶
暢美華芳曅其發越兮時恍惚而莫貴非惜身之埳軻¶
兮憐衆羙之憔悴(攢聚也射干烏翼也蘼蕪似蛇牀而/香其根即芎藭也木蘭樹也香味俱)¶
(似桂而皮薄新夷亦樹也其花甚香扈扈光彩盛也暢/通也郁郁香氣也曅盛也發越氣傍射也司馬相如曰)¶
<pb:KR2a0009_WYG_058-41b>¶
(煌煌扈扈照曜巨野又曰郁郁菲菲衆香發越恍惚猶/輕忽也楚辭曰然塪軻而留滯王逸曰塪軻不遇也衍)¶
(被擯斥沈淪猶草木之漚鬰芬芳遇風/霜而零落也夷音協韻異美音協韻媚)游精神於大宅¶
兮抗𤣥妙之常操處清靜以飬志兮實吾心之所樂(大/宅)¶
(謂天地抗舉也老子曰𤣥之/又𤣥衆妙之門樂音五孝反)山峨峨而造天兮林㝠㝠¶
而暢茂鸞回翔索其羣兮鹿哀鳴而求其友(此言所居/之處山林)¶
(飛走之狀也索求也/詩曰求其友聲也)誦古今以散思兮覽聖賢以自鎭¶
嘉孔丘之知命兮大老聃之貴𤣥徳與道其孰寳兮名¶
與身其孰親陂山谷而閒處兮守寂寞而存神(鎭重也/古之聖)¶
<pb:KR2a0009_WYG_058-42a>¶
(賢多固窮以守道故覽之以自鎭也孔子曰五十而知/天命又曰不知命無以為君子𤣥者幽寂之謂也老子)¶
(曰萬物莫不尊道而貴德又曰道者萬物之奥也善人/之所寳又曰名與身孰親陂謂傍其邊側也陂音丘義)¶
(反史記曰陂山通道是也道以寂寞為主神不外營故/常存也鎭協韻竹人反閒音閑○劉攽曰注陂丘義反)¶
(切不得丘/當作兵)夫莊周之釣魚兮辭卿相之顯位於陵子之¶
灌園兮似至人之髣髴蓋隱約而得道兮羌窮悟而入¶
術離塵垢之窈㝠兮配喬松之妙節(莊子曰莊子釣於/濮水楚王使大夫)¶
(二人往見焉曰願以境内累也莊子持竿不顧曰吾聞/楚有神龜死已三千歳矣王以巾笥而臧之廟堂之上)¶
(為此龜者寧死留骨而貴乎寕其生而曵尾塗中乎使/者曰寧生曵尾塗中莊子曰往矣吾將曵尾於塗中列)¶
<pb:KR2a0009_WYG_058-42b>¶
(女傳曰於陵子終賢楚王欲以為相使使者往迎之子/終出謝使者遂與妻俱逃而為人灌園孟子曰客居於)¶
(陵故曰於陵子也至人守眞飬志言髣髴似之也二子/雖病一時而聲流萬古蓋隱居困約而反得道之精窮)¶
(棲悟理入賢人之術離塵垢之窈/㝠也超然高邁配松喬之妙節也)惟吾志之所庶兮固¶
與俗其不同既俶儻而高引兮願觀其從容(庶幾守道/與俗不同)¶
(俶儻猶卓異也凡言觀者非在己之言從容猶在後也/衍雖擯斥當年身窮志沮而令聞期於不朽聲芳縣諸)¶
(日月故曰願/觀其從容)顯宗卽位又多短衍以文過其實遂廢於¶
家衍娶北地女任氏為妻悍忌不得畜媵妾(悍急/也)兒女¶
常自操井臼老竟逐之遂埳壈於時(衍集載衍與婦弟/任武逹書曰天地)¶
<pb:KR2a0009_WYG_058-43a>¶
(之性人有喜怒夫婦之道義有離合先聖之禮士有妻/妾雖宗之眇微尚欲踰制年衰歳暮恨入黄泉遭遇嫉)¶
(妬家道崩壞五子之母足尚在門五年已來日甚歳劇/以白為黑以非為是造作端末妄生首尾無罪無辜䜛)¶
(口嗷嗷亂匪降天生自婦人青蠅之心不重破國嫉妬/之情不憚喪身牝雞之晨維家之索古之大患今始於)¶
(衍醉飽過差輙為桀紂房中調戯布散海外張目抵掌/以有為無痛徹蒼天毒流五臟愁令人不頼生忿令人)¶
(不顧禍入門着牀繼嗣不育紡績織紝子無女工家貧/無僮賤為匹夫故舊見之莫不悽愴曾無憫惜之恩唯)¶
(一婢武逹所見頭無釵澤靣無脂粉形骸不蔽手足抱/土不原其窮不揆其情跳梁大呌呼若入㝠販糖之妾)¶
(不忍其態計婦當去久矣念兒曹小家無它使哀憐姜/豹常為奴婢惻惻焦心事事腐腸訩訩籍籍不可聼聞)¶
(暴虐此婢不死如髪半年之間膿血橫流婢病之後姜/竟舂炊豹又觸冒泥塗心為愴然䌞榖放散冬衣不補)¶
<pb:KR2a0009_WYG_058-43b>¶
(端坐化亂一縷不貫既無婦道又無母儀忿見侵犯恨/見狼籍依倚鄭令如居天上持質相刼詞語百車劒㦸)¶
(在門何暇有讓百弩環舎何可彊復舉宗逹人觧説詞/如循環口如布榖縣幡竟天擊鼓動地心不為惡身不)¶
(為揺宜詳居錯且自為計無以上書告訴相恐狗吠不/驚自信其情不去此婦則家不寧不去此婦則家不清)¶
(不去此婦則福不生不去此婦則事不成自恨以華盛/時不早自定至於垂白家貧身賤之日養癕長疽自生)¶
(禍殃衍以室家紛然之故捐棄衣冠側身山野絶交游/之路杜仕宦之門闔門不出心専耕耘以求衣食何敢)¶
(有功名/之路哉)然有大志不戚戚於賤貧居常慷慨歎曰衍少¶
事名賢經歷顯位懷金垂紫揭節奉使(金謂印也紫謂/綬也揭持也音)¶
(求謁/反)不求苟得常有凌雲之志三公之貴千金之富不¶
<pb:KR2a0009_WYG_058-44a>¶
得其願不槩於懷(槩猶屑也/金或作乘)貧而不衰賤而不恨年雖¶
疲曵猶庶幾名賢之風(曵猶/頓也)脩道徳於幽㝠之路以終¶
身名為後世法居貧年老卒於家所著賦誄銘説問交¶
徳誥慎情(衍集有問交一/篇慎情一篇)書記說自序官録説䇿五十¶
篇(衍集見有/二十八萹)肅宗甚重其文子豹豹字仲文年十二母¶
為父所出後母惡之嘗因豹夜寐欲行毒害豹逃走得¶
免敬事愈謹而母疾之益深時人稱其孝(衍與宣孟書/曰居室之義)¶
(人之大倫思厚歡和之節樂定金石之固又自傷前遭/不良比有去兩婦之名事誠不得不然豈中心之所好)¶
<pb:KR2a0009_WYG_058-44b>¶
(哉觀其書意似/此妻又見出之)長好儒學以詩春秋敎麗山下(麗音力/之反)¶
鄉里為之語曰道徳彬彬馮仲文(論語曰文質彬彬然/後君子鄭𤣥注彬彬)¶
(雜半/貌也)舉孝㢘拜尚書郎忠勤不懈每奏事未報常俯伏¶
省閤或從昬至明肅宗聞而嘉之使黃門持被覆豹勑¶
令勿驚由是數加賞賜是時方平西域以豹有才謀拜¶
為河西副校尉和帝初數言邊事奏置戊巳校尉城郭¶
諸國復率舊職遷武威太守視事二年河西稱之復徴¶
入為尚書永元十四年卒於官¶
<pb:KR2a0009_WYG_058-45a>¶
論曰夫貴者負埶而驕人才士負能而遺行其大略然¶
也二子不其然乎(史記曰魏太子擊逄文侯之師田子/方引車下道子方不為禮太子擊曰)¶
(富貴者驕人乎貧賤者驕人乎子方曰貧賤者驕人耳/夫諸侯驕人則失其國大夫驕人則失其家貧賤者行)¶
(不合言不用則去之楚越若脫躧然奈/何同之哉士負能而遺行也負恃也)馮衍之引挑妻¶
之譬得矣夫納妻皆知取詈已者而取士則不能何也¶
豈非反妒情易而恕義情難光武雖得之於鮑永猶失¶
之於馮衍(自此以上皆/華嶠之詞)夫然義直所以見屈於既往守¶
節故亦彌阻於來情嗚呼(衍為更始舉哀既降執義守/直既行之於己光武屈而不)¶
<pb:KR2a0009_WYG_058-45b>¶
(用故言義直所以見屈於既往也則/守節之人見衍被黜彌阻難於將來)¶
贊曰譚非讖術衍晩委質道不相謀詭時同失(詭違也/言二人)¶
(之道不相同俱以/違時咸被擯斥也)體兼上才榮微下秩¶
　¶
　¶
　¶
　¶
　後漢書卷五十八下¶
#+PROPERTY: JUAN 卷五十八考證
<pb:KR2a0009_WYG_058-46a>¶
　後漢書卷五十八考證¶
桓譚傳當王莽居攝之際譚獨自守黙然無言○(臣世/)¶
　(駿/)按日知錄曰前漢書翟義傳莽依周書作大誥遣¶
　大夫桓譚等班行諭告當反位孺子之意還封譚為¶
　明告里附城是譚曾受莽封爵史為諱之耳¶
㑹議靈臺所處注楊衒之洛陽記○衒字諸本皆訛作¶
　衍今改正¶
馮衍傳揵六枳而為籬兮注登登皇皇口維國監本作¶
<pb:KR2a0009_WYG_058-46b>¶
　登登皇皇維在國○(臣㑹汾/)按此汲冡周書原文也¶
　汲冡書於字闕處皆作口妄意增改益令讀者不知¶
　所謂今正之¶
　¶
　¶
　¶
　¶
　後漢書卷五十八考證¶
