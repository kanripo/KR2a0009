# -*- mode: mandoku-view -*-
#+TITLE: 後漢書
#+DATE: 2015-09-23 09:41:34
#+PROPERTY: JUAN 65
<pb:KR2a0009_WYG_065-1a>¶
欽定四庫全書¶
　後漢書卷六十五¶
　　宋　　宣　　城　　太　　守范　煜撰¶
　　唐　　章　　懐　　太　　子　　賢注¶
　張曹鄭列傳第二十五¶
　　張純傳　(子奮/)¶
張純字伯仁京兆杜陵人也髙祖父安世宣帝時為大¶
司馬衛將軍封富平侯(臣賢案張安世昭帝元鳯六年/以右將軍宿衛忠謹封富平侯)¶
<pb:KR2a0009_WYG_065-1b>¶
(今此言宣帝封誤也宣/帝即位但益封萬户耳)父放為成帝侍中純少襲爵土¶
哀平間為侍中王莽時至列卿遭值篡偽多亡爵土純¶
以敦謹守約保全前封建武初先來詣闕故得復國五¶
年拜太中大夫使將潁川突騎安集荆徐揚部督委輸¶
(督促也委/輸轉運也)監諸將營後又將兵屯田南陽遷五官中郎¶
將有司奏列侯非宗室不宜復國光武曰張純宿衛十¶
有餘年其勿廢更封武始侯食富平之半(武始縣屬魏/郡富平縣屬)¶
(平原/郡也)純在朝歴世明習故事建武初舊章多闕每有疑¶
<pb:KR2a0009_WYG_065-2a>¶
議輙以訪純自郊廟婚冠喪紀禮儀多所正定帝甚重¶
之以純兼虎賁中郎將數被引見一日或至數四(過三/以至)¶
(於四/也)純以宗廟未定昭穆失序十九年乃與太僕朱浮¶
共奏言陛下興於匹庶蕩滌天下誅鉏暴亂興繼祖宗¶
竊以經義所紀人事衆心雖實同創革而名為中興宜¶
奉先帝恭承祭祀者也元帝以來宗廟奉祠髙皇帝為¶
受命祖孝文皇帝為太宗孝武皇帝為世宗皆如舊制¶
又立親廟四世推南頓君以上盡於舂陵節侯(南頓令/欽即光)¶
<pb:KR2a0009_WYG_065-2b>¶
(武之父舂陵侯/買光武高祖也)禮為人後者則為之子既事太宗則降¶
其私親(太宗謂元帝也據代相承高祖至元帝八代光/武即高祖九代孫以代數相推故繼體元帝故)¶
(曰既事太宗下又云宣元皇帝尊為祖父又曰自元帝/以上祭于洛陽成帝以下祭于長安其義明矣降其私)¶
(親謂舂陵以下/不别序昭穆)今禘祫髙廟陳序昭穆而舂陵四世君¶
臣並列以卑厠尊不合禮意設不遭王莽而國嗣無寄¶
推求宗室以陛下繼統者安得復顧私親違禮制乎昔¶
髙帝以自受命不由太上宣帝以孫後祖不敢私親故¶
為父立廟獨羣臣侍祠臣愚謂宜除今親廟以則二帝¶
<pb:KR2a0009_WYG_065-3a>¶
舊典願下有司博采其議詔下公卿大司徒戴渉大司¶
空竇融議宜以宣元成哀平五帝四世代今親廟宣元¶
皇帝尊為祖父可親奉祠成帝以下有司行事别為南¶
頓君立皇考廟其祭上至舂陵節侯羣臣奉祠以明尊¶
尊之敬親親之恩帝從之是時宗廟未備自元帝以上¶
祭于洛陽高廟成帝以下祠於長安髙廟其南頓四世¶
隨所在而祭焉明年純代朱浮為太僕二十三年代杜¶
林為大司空在位慕曹參之迹務於無為(曹參恵帝時/代蕭何為相)¶
<pb:KR2a0009_WYG_065-3b>¶
(國遵蕭何法/無所變更)選辟掾史皆知名大儒明年上穿陽渠引¶
洛水為漕(上音時丈反陽/渠在洛陽城南)百姓得其利二十六年詔純¶
曰禘祫之祭不行已久矣三年不為禮禮必壊三年不¶
為樂樂必崩(論語載宰/我之言也)宜據經典詳為其制純奏曰禮¶
三年一祫五年一禘春秋傳曰大祫者何合祭也毁廟¶
及未毁廟之主皆登合食乎太祖五年而再殷(周禮三/年一祫)¶
(五年一祫又公羊傳曰大祫者何合祭也合祭奈何毁/廟主陳于太祖未毁主皆升合食于太祖五年而再殷)¶
(祭注云殷盛也謂/三年祫五年禘也)漢舊制三年一祫毁廟主合食髙廟¶
<pb:KR2a0009_WYG_065-4a>¶
存廟主未嘗合祭元始五年諸王公列侯廟㑹始為禘¶
祭(臣賢案平帝元始五年春祫祭明堂諸侯王列侯宗/室助祭賜爵金帛今純及司馬彪書並云禘祭盖禘)¶
(祫俱是大祭/名可通也)又前十八年親幸長安亦行此禮(續漢書/曰十八)¶
(年上幸長安詔太常行禘禮於髙廟/序昭穆父為昭南向子為穆北向)禮説三年一閏天¶
氣小備五年再閏天氣大備故三年一祫五年一禘禘¶
之為言諦諦定昭穆尊卑之義也禘祭以夏四月夏者¶
陽氣在上隂氣在下(四月乾卦用事故/言陽氣在上也)故正尊卑之義¶
也祫祭以冬十月冬者五榖成熟物備禮成故合聚飲¶
<pb:KR2a0009_WYG_065-4b>¶
食也斯典之廢於兹八年(自十八/年至此)謂可如禮施行以時¶
定議帝從之自是禘祫遂定時南單于及烏桓來降邊¶
境無事百姓新去兵革嵗仍有年家給人足(仍頻/也)純以¶
聖王之建辟雍所以崇尊禮義既富而敎者也(論語曰/子適衛)¶
(冉有僕子曰庶矣哉冉有曰既庶矣又何/加焉曰富之既富矣又何加焉曰教之也)乃案七經讖¶
明堂圖(讖騐也觧見光武紀七經謂/詩書禮樂易春秋及論語也)河間古辟雍記孝¶
武太山明堂制度(武帝時河間獻王徳獻雅樂對三雍/宫有其書記也又武帝封太山濟南)¶
(人公玉帶上黄帝時明堂圖明堂中有一殿/四面無壁以茅盖水環宫垣為複道上有樓)及平帝時¶
<pb:KR2a0009_WYG_065-5a>¶
議(平帝時起明堂徵天下通/一蓺以上皆議於公車也)欲具奏之未及上㑹博士¶
桓榮上言宜立辟雍明堂章下三公太常而純議同榮¶
帝乃許之三十年純奏上宜封禪曰自古受命而帝治¶
世之隆必有封禪以告成功焉(禮記曰因名山升中于/天鄭𤣥注曰謂廵狩至)¶
(於方嶽燔柴祭天告/以諸侯之成功也)樂動聲儀曰以雅治人風成於頌¶
(動聲儀樂/緯篇名也)有周之盛成康之間郊配封禪皆可見也書¶
曰嵗二月東廵狩至于岱宗柴則封禪之義也臣伏見¶
陛下受中興之命平海内之亂脩復祖宗撫存萬姓天¶
<pb:KR2a0009_WYG_065-5b>¶
下曠然咸䝉更生恩徳雲行恵澤雨施(易曰雲行雨/施品物流形)黎¶
元安寧夷狄慕義詩云受天之祜四方來賀(下武之詩/也鄭𤣥注)¶
(云言武王受此萬年之壽/輔佐之臣亦宜䝉餘福也)今攝提之嵗蒼龍甲寅徳在¶
東宫(爾雅曰太嵗在寅曰攝提格建武三十年太嵗在/甲寅時嵗徳在東宫前書音義曰蒼龍太嵗也)¶
宜及嘉時遵唐帝之典繼孝武之業以二月東廵狩封¶
于岱宗明中興勒功勲復祖統報天神禪梁父祀地祗¶
傳祚子孫萬世之基也中元元年帝乃東廵岱宗以純¶
視御史大夫從(視比/也)幷上元封舊儀及刻石文(武帝元/封元年)¶
<pb:KR2a0009_WYG_065-6a>¶
(封禪儀令侍中皮弁搢紳射牛行事封廣丈二髙九尺/有玉牒書書祕其事皆禁禪肅然天子親拜衣上黃江)¶
(淮間一茅三脊為神藉五色土/雜封縱逺方奇獸飛禽之屬也)三月薨諡曰節侯子奮¶
嗣¶
奮字穉通父純臨終勑家丞曰司空無功於時猥䝉爵¶
土身死之後勿議傳國(東觀記曰/家丞名歙)奮兄根少被病光武¶
詔奮嗣爵奮稱純遺勑固不肯受帝以奮違詔勑收下¶
獄奮惶怖乃襲封永平四年隨例歸國奮少好學節儉¶
行義常分損租奉(奉音扶/用反)贍䘏宗親雖至傾匱而施與¶
<pb:KR2a0009_WYG_065-6b>¶
不怠十年儋耳降附(儋耳郡武帝置故城/即今儋州義倫縣也)奮來朝上壽¶
引見宣平殿應對合㫖顯宗異其才以為侍祠侯(名臣/子孫)¶
(侍祠封侯解/見鄧禹傳)建初元年拜左中郎將轉五官中郎將遷¶
長水校尉七年為將作大匠章和元年免永元元年復¶
拜城門校尉四年遷長樂衛尉明年代桓郁為太常六¶
年代劉方為司空時嵗灾旱祈雨不應乃上表曰比年¶
不登人用飢匱今復久旱秋稼未立(立成/也)陽氣垂盡嵗¶
月廹促夫國以民為本民以榖為命政之急務憂之重¶
<pb:KR2a0009_WYG_065-7a>¶
者也臣蒙恩尤深受職過任夙夜憂懼章奏不能叙心¶
願對中常侍疏奏(疏猶條/録也)即時引見復口陳時政之宜¶
眀日和帝召太尉司徒幸洛陽獄録囚徒收洛陽令陳¶
歆即大雨三日奮在位清白無它異績九年以病罷在¶
家上疏曰聖人所美政道至要本在禮樂五經同歸而¶
禮樂之用尤急孔子曰安上治民莫善於禮移風易俗¶
莫善於樂又曰揖讓而化天下者禮樂之謂也(禮記樂/記孔子)¶
(之辭/也)先王之道禮樂可謂盛矣孔子謂子夏曰禮以脩¶
<pb:KR2a0009_WYG_065-7b>¶
外樂以制内丘已矣夫(禮稽命徵之辭也宋均注云脩/外飾容貌也脩内蕩滌心性也)¶
(已矣夫恨不/制作禮樂也)又曰禮樂不興則刑罰不中刑罰不中則¶
民無所厝其手足臣以為漢當制作禮樂是以先帝聖¶
徳數下詔書愍傷崩缺而衆儒不逹議多駮異臣累世¶
台輔(奮七代祖湯武帝時為御史大夫六代祖子儒/宣帝時為衛將軍領尚書父純光武時為司空)而¶
大典未定私竊惟憂不忘寢食臣犬馬齒盡誠冀先死¶
見禮樂之定(先死謂未/死之前也)十三年更召拜太常復上疏曰¶
漢當改作禮樂圖書著明(見曹/褒傳)王者化定制禮功成作¶
<pb:KR2a0009_WYG_065-8a>¶
樂(禮記樂記之文功成化定同/耳功謂王業化謂教人也)謹條禮樂異議三事願¶
下有司以時考定昔者孝武皇帝光武皇帝封禪告成¶
而禮樂不定事不相副先帝已詔曹褒(章帝初曹褒于/東觀次序禮事)¶
(依准舊典凡百/五十篇奏之也)今陛下但奉而承之猶周公斟酌文武¶
之道非自為制誠無所疑(周公制禮皆斟酌文武之美/徳為之等制不自述也今先)¶
(帝已詔曹褒非陛下出意何所疑而不為也詩頌曰於/乎不顯文王之徳之純假以溢我我其收之駿恵我文)¶
(王又曰執競武/王無競維烈也)久執謙謙令大漢之業不以時成非所¶
以章顯祖宗功徳建太平之基為後世法帝雖善之猶¶
<pb:KR2a0009_WYG_065-8b>¶
未施行其冬復以病罷明年卒於家子甫嗣官至津城¶
門候(津城門洛陽南靣西門也當洛水浮/橋漢官儀曰候一人秩六百石也)甫卒子吉嗣¶
永初三年吉卒無子國除自昭帝封安世至吉傳國八¶
世(張安世字子孺昭帝時為右將軍始封富平侯卒子/延夀嗣卒子勃嗣卒子臨嗣卒子放嗣卒子純嗣建)¶
(武初改封武始侯卒子奮嗣卒子甫嗣卒子/吉嗣無子國除此言八代者除安世始封也)經歴簒亂¶
二百年間(簒亂謂王莽也張子孺昭帝元鳯六年封/至永初三年合一百八十二年故曰間也)未¶
嘗譴黜封者莫與為比¶
　　曹褒傳¶
<pb:KR2a0009_WYG_065-9a>¶
曹襃字叔通魯國薛人也父充持慶氏禮(前書沛人慶/普字孝公為)¶
(東平太傅受禮於/后倉號慶氏禮也)建武中為博士從廵狩岱宗定封禪¶
禮還受詔議立七郊三雍大射養老禮儀(五帝及天地/為七郊三雍)¶
(以下觧見/明帝紀)顯宗即位充上言漢再受命仍有封禪之事¶
而禮樂崩闕不可為後嗣法五帝不相沿樂三王不相¶
襲禮(禮記正文也言/損益不同也)大漢當自制禮以示百世帝問制¶
禮樂云何充對曰河圖括地象曰有漢世禮樂文雅出¶
尚書璇璣鈐曰有帝漢出徳洽作樂名予帝善之下詔¶
<pb:KR2a0009_WYG_065-9b>¶
曰今且改太樂官曰太予樂歌詩曲操以俟君子(操猶/曲也)¶
(劉向别録曰君子因雅琴之適故從容以致思焉其道/閉塞悲愁而作者名其曲曰操言遇灾害不失其操也)¶
拜充侍中作章句辯難於是遂有慶氏學襃少篤志有¶
大度結髮傳充業博雅疎通尤好禮士常憾朝廷制度¶
未備慕叔孫通漢禮儀晝夜硏精沈吟専思寢則懐抱¶
筆札行則誦習文書當其念至忘所之適初舉孝廉再¶
遷圉令(圉縣屬陳留故城在/今汴州雍丘縣南也)以禮理人以徳化俗時它¶
郡盗徒五人来入圉界吏捕得之陳留太守馬嚴聞而¶
<pb:KR2a0009_WYG_065-10a>¶
疾惡風縣殺之褒勑吏曰夫絶人命者天亦絶之臯陶¶
不為盗制死刑管仲遇盗而升諸公(禮雜記云孔子曰/管仲遇盗取二人)¶
(焉上以為公臣注云此人/但居惡人之中使犯法耳)今承㫖而殺之是逆天心順¶
府意也其罰重矣如得全此人命而身坐之吾所願也¶
遂不為殺嚴奏褒耎弱免官歸郡為功曹徵拜博士㑹¶
肅宗欲制定禮樂元和二年下詔曰河圖稱赤九㑹昌¶
十世以光十一以興(九謂光武十謂明/帝十一謂章帝也)尚書璇璣鈐曰¶
述堯理世平制禮樂放唐之文(緯本文云使帝王受命/用吾道述堯理代平制)¶
<pb:KR2a0009_WYG_065-10b>¶
(禮放唐之文化洽作樂名/斯在宋均注云述脩也)予末小子託于數終曷以纉¶
興崇𢎞祖宗仁濟元元帝命騐曰順堯考徳題期立象¶
(宋均注曰堯廵省于河洛得龜龍之圖書舜受禪後習/堯禮得之演以為考河命題五徳之期立將起之象凡)¶
(三篇在/中候也)且三五歩驟優劣殊軌(孝經鉤命決曰三皇歩/五帝驟三王馳宋均注)¶
(云歩謂徳隆道備日月為歩時事彌順日/月亦驟勤思不已日月乃馳是優劣也)況予頑陋無¶
以克堪雖欲從之末由也已每見圖書中心恧焉褒知¶
帝旨欲有興作乃上疏曰昔者聖人受命而王莫不制¶
禮作樂以著功徳功成作樂化定制禮所以救世俗致¶
<pb:KR2a0009_WYG_065-11a>¶
禎祥為萬姓獲福於皇天者也今皇天降祉嘉瑞並臻¶
制作之符甚於言語(言明/白也)宜定文制著成漢禮丕顯祖¶
宗盛徳之美章下太常太常巢堪以為一世大典非褒¶
所定不可許帝知羣寮拘攣難與圖始(拘攣猶拘束也/前書鄒陽曰能)¶
(越拘攣/之語也)朝廷禮憲宜時刋立明年復下詔曰朕以不徳¶
膺祖宗𢎞烈乃者鸞鳯仍集麟龍並臻甘露宵降嘉榖¶
滋生赤草之類紀于史官(赤草即朱草也大戴禮曰朱/草日生一葉至十五日十六)¶
(日落一葉周/而復始也)朕夙夜祗畏上無以彰于先功下無以克¶
<pb:KR2a0009_WYG_065-11b>¶
稱靈物漢遭秦餘禮壊樂崩且因循故事未可觀省有¶
知其説者各盡所能褒省詔乃歎息謂諸生曰昔奚斯¶
頌魯(韓詩曰新廟奕奕奚斯所作薛/君傳云是詩公子奚斯所作也)考甫詠殷(正考甫/孔子之)¶
(先也作商/頌十二篇)夫人臣依義顯君竭忠彰主行之美也當仁¶
不讓吾何辭哉遂復上疏具陳禮樂之本制改之意拜¶
褒侍中從駕南廵既還以事下三公未及奏詔召𤣥武¶
司馬班固(𤣥武司馬主𤣥武門續漢志云宫/掖門每門司馬一人秩比千石也)問改定禮¶
制之宜固曰京師諸儒多能説禮宜廣招集共議得失¶
<pb:KR2a0009_WYG_065-12a>¶
帝曰諺言作舍道傍三年不成㑹禮之家名為聚訟(言/相)¶
(争不/定也)互生疑異筆不得下昔堯作大章一䕫足矣(䕫堯/樂官)¶
(也吕氏春秋曰魯哀公問/於孔子曰樂正䕫一足矣)章和元年正月乃召褒詣嘉¶
徳門令小黄門持班固所上叔孫通漢儀十二篇勑褒¶
曰此制散畧多不合經(散畧猶/疎畧也)今宜依禮條正使可施¶
行於南宫東觀盡心集作褒既受命乃次序禮事依凖¶
舊典雜以五經讖記之文撰次天子至於庻人冠婚吉¶
凶終始制度以為百五十篇寫以二尺四寸簡其年十¶
<pb:KR2a0009_WYG_065-12b>¶
二月奏上帝以衆論難一故但納之不復令有司平奏¶
㑹帝崩和帝即位褒乃為作章句帝遂以新禮二篇冠¶
擢褒監羽林左騎(漢官儀曰羽林左騎秩六百石領羽/林屬光禄勲也○劉攽曰注羽林左)¶
(騎案百官志/騎當作監)永元四年遷射聲校尉後太尉張酺尚書¶
張敏等奏褒擅制漢禮破亂聖術宜加刑誅帝雖寢其¶
奏而漢禮遂不行褒在射聲營舍有停棺不𦵏者百餘¶
所褒親自履行問其意故吏對曰此等多是建武以来¶
絶無後者不得埋掩褒乃愴然為買空地悉𦵏其無主¶
<pb:KR2a0009_WYG_065-13a>¶
者設祭以祀之遷城門校尉將作大匠時有疾疫褒廵¶
行病徒為致醫藥經理饘粥多蒙濟活七年出為河内¶
太守時春夏大旱糧榖踊貴褒到乃省吏并職退去姦¶
殘㴻雨數降其秋大熟百姓給足流冗皆還後坐上灾¶
害不實免有頃徴再遷復為侍中褒博物識古為儒者¶
宗十四年卒官作通義十二篇演經雜論百二十篇又¶
傳禮記四十九篇敎授諸生千餘人慶氏學遂行於世¶
論曰漢初天下創定朝制無文叔孫通頗採經禮參酌¶
<pb:KR2a0009_WYG_065-13b>¶
秦法雖適物觀時有救崩敝然先王之容典盖多闕矣¶
(容禮容也典法則也謂行禮威儀俯仰之容貌也文帝/時魯徐生以容為禮官孫襄亦善為容容或作宏義亦)¶
(通/也)是以賈誼仲舒王吉劉向之徒懐憤歎息所不能已¶
也(賈誼等以叔孫通禮制疎畧並上書對策請更改作/皆不從所以歎息也班固曰今大漢久曠大義此賈)¶
(誼仲舒王吉劉向之徒所/為發憤而増歎也見前書)資文宣之逺圖明懿美而終¶
莫或用(資用也言用文帝宣帝美畧逺謀而終不能用/賈誼等言誼文帝時人王吉宣帝時人○劉攽)¶
(曰逺圖明懿美案文/逺圖下多一明字)故知自燕而觀有不盡矣(禮記曰/孔子之)¶
(喪有自燕來觀者舍於子夏氏子夏曰聖人之𦵏人/與人之𦵏聖人也子何觀焉有不盡矣言未備也)孝¶
<pb:KR2a0009_WYG_065-14a>¶
章永言前王明發興作(明發謂發夕至明/也詩曰明發不寐)専命禮臣撰¶
定國憲洋洋乎盛徳之事焉(洋洋/美也)而業絶天算議黜異¶
端斯道竟復墜矣(業絶天算謂章帝晏駕也議黜異端/謂張酺等奏褒擅制禮遂不行也)¶
夫三王不相襲禮五帝不相沿樂所以咸莖異調中都¶
殊絶(咸咸池黄帝樂也莖六莖顓頊樂也見前書異調/言古今不同也中都魯邑名也家語曰孔子為中)¶
(都宰制為養生送死之節殊絶猶/斷絶也言古樂不同舊禮亦絶也)况物運遷囘情數萬¶
化制則不能隨其流變品度未足定其滋章(言時代遷/移繁省不)¶
(定/也)斯固世主所當損益者也且樂非䕫襄而新音代起¶
<pb:KR2a0009_WYG_065-14b>¶
律謝臯蘇而制令亟易(䕫舜樂官襄魯樂官也臯陶虞/士官蘇忿生周武王之司㓂也)¶
脩補舊文獨何猜焉(言刑樂數改而/脩禮則疑之)禮云禮云曷其然¶
哉(歎其不/能定也)¶
　　鄭𤣥傳¶
鄭𤣥字康成北海髙密人也八世祖崇哀帝時尚書僕¶
射𤣥少為鄉嗇夫(前書曰鄉有嗇夫/掌聽訟收賦稅也)得休歸常詣學官¶
不樂為吏父數怒之不能禁(鄭𤣥别傳曰𤣥年十一二/隨母還家正臘㑹同列十)¶
(數人皆美服盛飾語言閑通𤣥獨漢然如不/及母私督數之乃曰此非我志不在所願也)遂造太學¶
<pb:KR2a0009_WYG_065-15a>¶
受業師事京兆第五元先始通京氏易公羊春秋三統¶
歴九章算術(三統歴劉歆所撰也九章算術周公作也/凡有九篇方田一粟米二差分三少廣四)¶
(均輸五方程六傍要/七盈不足八鉤股九)又從東郡張恭祖受周官禮記左¶
氏春秋韓詩古文尚書以山東無足問者乃西入關因¶
涿郡盧植事扶風馬融融門徒四百餘人升堂進者五¶
十餘生融素驕貴𤣥在門下三年不得見乃使髙業弟¶
子傳受於𤣥𤣥日夜尋誦未嘗怠倦㑹融集諸生考論¶
圖緯聞𤣥善算乃召見於樓上𤣥因從質諸疑義問畢¶
<pb:KR2a0009_WYG_065-15b>¶
辭歸融喟然謂門人曰鄭生今去吾道東矣(前書曰田/何授易於)¶
(丁寛學成寛東歸何/謂門人曰易東矣)𤣥自逰學十餘年乃歸鄉里家貧¶
客耕東莱學徒相隨已數百千人及黨事起乃與同郡¶
孫嵩等四十餘人俱被禁錮(嵩字賔實/見趙岐傳)遂隱脩經業杜¶
門不出時任城何休好公羊學遂著公羊墨守(言公羊/義理深)¶
(逺不可駮難如/墨翟之守城也)左氏膏肓(說文曰肓隔也心下為膏/喻左氏之疾不可為也)榖¶
梁廢疾𤣥乃發墨守鍼膏肓起廢疾休見而歎曰康成¶
入吾室操吾矛以伐我乎初中興之後范升陳元李育¶
<pb:KR2a0009_WYG_065-16a>¶
賈逵之徒争論古今學後馬融答北地太守劉瓌及𤣥¶
答何休義據通深由是古學遂明靈帝末黨禁觧大將¶
軍何進聞而辟之州郡以進權戚不敢違意遂廹脅𤣥¶
不得已而詣之進為設几杖禮待甚優𤣥不受朝服而¶
以幅巾見一宿逃去時年六十弟子河内趙商等自逺¶
方至者數千後將軍袁隗表為侍中以父喪不行國相¶
孔融深敬於𤣥屣履造門(屣謂納履未正曵之/而行言趨賢急也)告髙密¶
縣為𤣥特立一鄉曰昔齊置士鄉(管仲相桓公制國為/二十一鄉工商鄉六)¶
<pb:KR2a0009_WYG_065-16b>¶
(士鄉十五以居工商/士也事見國語也)越有君子軍皆異賢之意也(吳越/相攻)¶
(越王勾踐乃中分其師為左右軍以其私卒君子六/千人為中軍注云君子王所親近有至行者見國語)鄭¶
君好學實懐明徳昔太史公廷尉吳公謁者僕射鄧公¶
皆漢之名臣又南山四皓有園公夏黄公潜光隱耀世¶
加其髙皆悉稱公(吳公文帝時為河南守鄧公景帝時/為謁者僕射太史公司馬談武帝時)¶
(四皓髙帝時也有園公夏黄公角里先生綺里季也鬚/眉皓白故言皓秦時隐於商雒南山以待天下之定漢)¶
(興迎而/致之也)然則公者仁徳之正號不必三事大夫也今鄭¶
君鄉宜曰鄭公鄉昔東海于公僅有一節猶或戒鄉人¶
<pb:KR2a0009_WYG_065-17a>¶
侈其門閭(一節謂決獄也昭帝時東海于公為縣獄吏/決獄平郡為生立祠號曰于公祠先是于公)¶
(閭門壊父老方共脩之于公曰少髙大其門令/容駟馬車我決獄多隂徳子孫必有興者也)矧乃鄭¶
公之徳而無駟牡之路可廣開門衢令容髙車號為通¶
徳門董卓遷都長安公卿舉𤣥為趙相道斷不至(趙王/䖍之)¶
(相/也)㑹黄巾㓂青部乃避地徐州徐州牧陶謙接以師友¶
之禮建安元年自徐州還髙密道遇黄巾賊數萬人見¶
𤣥皆拜相約不敢入縣境𤣥後嘗疾篤自慮以書戒子¶
益恩曰吾家舊貧不為父母昆弟所容去厮役之吏(厮/賤)¶
<pb:KR2a0009_WYG_065-17b>¶
(也/)㳺學周秦之都往来幽并兗豫之域獲覲乎在位通¶
人處逸大儒得意者咸從捧手有所授焉(處逸謂處士/隐逸之大儒)¶
遂博稽六蓺粗覽傳記時覩秘書緯術之奥年過四十¶
乃歸供養假田播殖以娯朝夕遇閹尹擅勢坐黨禁錮¶
十有四年而䝉赦令舉賢良方正有道辟大將軍三司¶
府公車再召比牒併名早為宰相(比牒猶連牒也併名/謂齊名也言連牒齊)¶
(名被召者並為宰/相也併音歩鼎反)惟彼數公懿徳大雅克堪王臣故宜¶
式序(式用也/序列也)吾自忖度無任於此但念述先聖之元意¶
<pb:KR2a0009_WYG_065-18a>¶
思整百家之不齊亦庶㡬以竭吾才故聞命㒺從而黄¶
巾為害萍浮南北復歸邦鄉入此嵗来已七十矣宿素¶
衰落仍有失誤案之禮典便合傳家(傳家謂家事傳子/孫也曲禮曰七十)¶
(老而/傳)今我告爾以老歸爾以事將閑居以安性覃思以¶
終業自非拜國君之命問族親之憂展敬墳墓觀省野¶
物胡嘗扶杖出門乎家事大小汝一承之咨爾煢煢一¶
夫曾無同生相依其朂求君子之道研讃勿替(○劉攽/曰案文)¶
(讃當/作鑚)敬慎威儀以近有徳(詩大雅民勞/篇之言也)顯譽成於僚友¶
<pb:KR2a0009_WYG_065-18b>¶
徳行立於已志若致聲稱亦有榮於所生可不深念邪¶
可不深念邪吾雖無紱冕之緒頗有讓爵之髙(謂頻被/辟不就)¶
(也/)自樂以論賛之功庶不遺後人之羞末所憤憤者徒¶
以亡親墳壟未成所好羣書率皆腐敝不得於禮堂寫¶
定傳與其人(其人謂好學者也前書司馬遷/曰僕誠已著此書傳之其人也)日西方暮¶
其可圖乎家今差多於昔勤力務時無恤飢寒菲飲食¶
薄衣服節夫二者尚令吾寡恨若忽忘不識亦已焉哉¶
時大將軍袁紹總兵冀州遣使要𤣥大㑹賓客𤣥最後¶
<pb:KR2a0009_WYG_065-19a>¶
至乃延升上坐身長八尺飲酒一斛秀眉明目容儀温¶
偉紹客多豪俊並有才說見𤣥儒者未以通人許之競¶
設異端百家互起𤣥依方辯對咸出問表皆得所未聞¶
莫不嗟服時汝南應劭亦歸於紹因自賛曰故太山太¶
守應中逺北靣稱弟子何如𤣥笑曰仲尼之門考以四¶
科(四科謂徳行言語政事文學顔淵/閔子騫及子㳺子夏並見論語也)囘賜之徒不稱官¶
閥劭有慙色紹乃舉𤣥茂才表為左中郎將皆不就公¶
車徴為大司農給安車一乘所過長吏送迎𤣥乃以病¶
<pb:KR2a0009_WYG_065-19b>¶
自乞還家五年春夢孔子告之曰起起今年嵗在辰来¶
年嵗在已(北齊劉畫髙才不遇傳論𤣥曰辰為龍已為/蛇嵗至龍蛇賢人嗟𤣥以讖合之盖謂此也)¶
既寤以讖合之知命當終有頃寢疾時袁紹與曹操相¶
拒於官渡(官渡津名也在今鄭州中牟縣北前書音義/曰於滎陽下引河東南為洪溝北通宋鄭淮)¶
(泗即今/官渡)令其子譚遣使逼𤣥隨軍不得已載病到元城¶
縣疾篤不進其年六月卒年七十四遺令薄𦵏自郡守¶
以下嘗受業者縗絰赴㑹千餘人門生相與撰𤣥答諸¶
弟子問五經依論語作鄭志八篇凡𤣥所注周易尚書¶
<pb:KR2a0009_WYG_065-20a>¶
毛詩儀禮禮記論語孝經尚書大傳中候乾象歴又著¶
天文七政論魯禮禘祫義六蓺論毛詩譜駮許慎五經¶
異義答臨孝存周禮難凡百餘萬言(案謝承書載𤣥所/注與此畧同不言)¶
(注孝經唯此/書獨有也)𤣥質於辭訓通人頗譏其繁至於經傳洽¶
孰稱為純儒齊魯間宗之其門人山陽郗慮至御史大¶
夫東莱王基清河崔琰著名於世又樂安國淵任嘏(慮/字)¶
(鴻豫基字伯興魏鎭南將軍安樂鄉侯琰字季珪魏東/西曹掾遷中尉淵字子尼魏司空掾遷太僕嘏字昭光)¶
(魏黄門侍郎也○劉攽曰注魏東西/曹掾案崔琰但作東曹掾多一西字)時並童幼𤣥稱淵¶
<pb:KR2a0009_WYG_065-20b>¶
為國器嘏有道徳其餘亦多所鑒拔皆如其言𤣥唯有¶
一子益恩孔融在北海舉為孝廉及融為黄巾所圍益¶
恩赴難隕身有遺腹子𤣥以其手文似已名之曰小同¶
(魏氏春秋曰小同髙貴鄉公時為侍中嘗詣司馬文王/文王有密疏未之屏也如厠還問之曰卿見吾疏乎答)¶
(曰我不見文王曰寜我/負卿無卿負我遂酖之)¶
論曰自秦焚六經聖文埃滅(埃塵/也)漢興諸儒頗脩蓺文¶
及東京學者亦各名家而守文之徒滯固所禀(禀受滯/固猶固)¶
(執也言學者各守/所見不疏通也)異端紛紜互相詭激遂令經有數家¶
<pb:KR2a0009_WYG_065-21a>¶
家有數說章句多者或乃百餘萬言學徒勞而少功後¶
生疑而莫正鄭𤣥括囊大典網羅衆家(括結也易坤卦/曰括嚢旡咎也)¶
刪裁繁蕪刋改漏失自是學者畧知所歸王父豫章君¶
每考先儒經訓而長於𤣥(王父祖父也爾雅曰父之父/為王父也范曄祖父寗字武)¶
(子晉武帝時為豫章太/守經義每以𤣥為長也)常以為仲尼之門不能過也及¶
傳授生徒並専以鄭氏家法云(言寗敎授専/崇鄭學也)¶
賛曰富平之緒承家載世(載重也易師卦曰大/君有命開國承家也)伯仁先¶
歸釐我國祭(釐理也言純釐/理禘祫之祭也)𤣥定義乖褒脩禮缺孔書¶
<pb:KR2a0009_WYG_065-21b>¶
遂明漢章中輟(孔書謂六經也輟止也/中輟謂曹褒禮不行也)¶
　¶
　¶
　¶
　¶
　¶
　¶
　後漢書卷六十五¶
<pb:KR2a0009_WYG_065-22a>¶
　後漢書卷六十五考證¶
張純傳五年拜太中大夫○監本誤作二年從宋本改¶
今攝提之嵗蒼龍甲寅徳在東宫注前書音義曰蒼龍¶
　太嵗也○刋誤補遺曰龍名有三左傳龍見而雩此¶
　謂東方七宿為蒼龍之象又曰蛇乘龍此謂嵗星木¶
　精木為蒼龍故嵗星亦龍名又淮南書以青龍為天¶
　神之貴青龍即太嵗異名王莽銅權銘嵗在大梁龍¶
　集戊辰者以嵗為嵗星龍為太嵗也魏文昌殿鐘簴¶
<pb:KR2a0009_WYG_065-22b>¶
　銘嵗在丙申龍次大火則是以嵗為太嵗龍為嵗星¶
　與前説相反然義得兩通至純傳所云按是年太嵗¶
　在寅故言攝提之嵗然又云蒼龍甲寅則是龍與嵗¶
　疊指太嵗而言駁矣¶
德在東宫○刋誤補遺曰此以嵗在寅與甲相值甲位¶
　在東方故也王莽傳亦云蒼龍癸酉徳在中宫經云¶
　癸徳在中宫按杜欽言戊土中宫之部今癸北宫而¶
　云中宫者以癸為戊妃耳此與純傳小異莽傳又云¶
<pb:KR2a0009_WYG_065-23a>¶
　今年刑在東方是嵗壬申申刑寅故也¶
張純子奮官至津城門候○舊本皆作建城門(臣㑹汾/)¶
　按百官志洛陽十二門其一津門每門候一人秩六¶
　百石屬城門校尉以其當洛水浮橋故稱津城門也¶
　宜從監本¶
曹襃傳大漢當自制禮○監本脱去當字從宋本增¶
慕叔孫通漢禮儀○監本叔孫通下有為字從宋本去¶
且三五歩驟優劣殊軌注時事彌順○順字疑煩之誤¶
<pb:KR2a0009_WYG_065-23b>¶
　又事字舊本作士¶
鄭元傳三統歴九章算術注九章算術周公作也○(臣/)¶
　(宗萬/)按魏劉徽九章算經序云周公制禮有九數九¶
　章是矣不云周公作算術也算術起於商髙見周髀¶
宜曰鄭公鄉○宜字監本誤作且今照宋本改¶
六蓺論○(臣世駿/)按公羊疏曰鄭公先作六蓺論訖然¶
　後注書¶
答臨孝存周禮難○(臣世駿/)按毛詩棫樸疏曰臨碩并¶
<pb:KR2a0009_WYG_065-24a>¶
　引詩三處六師之文以難周禮鄭釋之則孝存名碩¶
　也¶
名之曰小同注答曰我不見○我字衍¶
　¶
　¶
　¶
　¶
　¶
<pb:KR2a0009_WYG_065-24b>¶
　¶
　¶
　¶
　¶
　¶
　¶
　¶
　後漢書卷六十五考證¶

